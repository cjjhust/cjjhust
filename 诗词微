

夏人歌（无名氏）
江水沛兮。舟楫败兮。我王废兮。趣归于薄。薄亦大兮。乐兮乐兮。
四牡蹻兮。六辔沃兮。去不善而从善。何不乐兮。

岁莫歌（无名氏）
岁已莫矣。而禾不穫。忽忽兮若之何。岁已寒矣。而役不罢。惙惙兮如之何。

龙蛇歌（无名氏）
有龙于飞。周遍天下。五蛇从之。为之承辅。龙返其乡。得其处所。
四蛇从之。得其雨露。一蛇羞之。槁死于中野。

河激歌（无名氏）
升彼河兮而观清。水扬波兮冒冥冥。祷求福兮醉不醒。诛将加兮妾心惊。
罚既释兮渎乃清。妾持楫兮操其维。蛟龙助兮主将归。呼来棹兮行勿疑。

慷慨歌（无名氏）
贪吏而可为而不可为。廉吏而可为而不可为。贪吏而不可为者。
当时有污名。而可为者。子孙以家成。廉吏而可为者当时有清名。
而不可为者。子孙困穷被褐而负薪。贪吏常苦富。
廉吏常苦贫。独不见楚相孙叔敖。廉洁不受钱。

穷劫曲（无名氏）
王耶王耶何乖劣。不顾宗庙听谗孽。任用无忌多所杀。诛夷白氏族几灭。
二子东奔适吴越。吴王哀痛助忉怛。垂涕举兵将西伐。伍胥白喜孙武决。
三战破郢王奔发。留兵纵骑虏京阙。楚荆骸骨遭掘发。鞭辱腐尸耻难雪。
几危宗庙社稷灭。庄王何罪国几绝。卿士凄怆民恻悷。吴军虽去怖不歇。
愿王更隐抚忠节。勿为谗口能谤亵。

采葛妇歌（无名氏）
葛不连蔓棻台台。我君心苦命更之。尝胆不苦甘如饴。令我采葛以作丝。
女工织兮不敢迟。弱于罗兮轻霏霏。号絺素兮将献之。越王悦兮忘罪除。
吴王欢兮飞尺书。增封益地赐羽奇。机杖茵蓐诸侯仪。群臣拜舞天颜舒。
我王何忧能不移。饥不遑食四体疲。

童谣（无名氏）
吴王出游观震湖。龙威丈人名隐居。北上包山入灵墟。
乃造洞庭窃禹书。天帝大文不可舒。此文长传六百初。
今强取出丧国庐。

逸诗（无名氏）
如霜雪之将将。如日月之光明。国有大命。不可以告人。
妨其躬身。凤凰秋秋。其翼若干。其声若箫。有凤有凰。
乐帝之心。长夜慢兮。永思骞兮。太古之不慢兮。
礼义之不愆兮。何恤人之言兮。涓涓源水。不壅不塞。
毂既破碎。乃大其辐。事以败矣。乃重太息。墨以为明。
狐狸而苍。

夏后铸鼎繇（无名氏）
逢逢白云，一南一北，一西一东。九鼎既成，迁于三国。

龙蛇歌（无名氏）
有龙矫矫。顷失其所。五蛇从之。周遍天下。龙饥无食。一蛇割股。
龙返其渊。安其壤土。四蛇入穴。皆有处所。一蛇无穴。号于中野。

白云谣（无名氏）
白云在天。山䧙自出。道里悠远。山川间之。将子无死。尚能复来。

峤诗（无名氏）
何自南极。至于北极。绝境越国。弗愁道远。

白水诗
浩浩白水。倏倏之鱼。君来召我。我将安居。国家未立。从我焉如。

浑良夫噪（无名氏）
登此昆吾之虚。绵绵生之瓜。余为浑良夫。叫天无辜。

三秦民谣（无名氏）
武功太白，去天三百。孤云两角，去天一握。山水险阻，黄金子午。
蛇盘鸟栊，势与天通。

怨旷思惟歌（王嫱）
秋木萋萋，其叶萎黄。有鸟爰止，集于苞桑。养育毛羽，形容生光。
既得升云，获幸帷房。离宫绝旷，身体摧藏。志念抑沉，不得颉颃。
虽得喂食，心有徊徨。我独伊何，改往变常。翩翩之燕，远集西羌。
高山峨峨，河水泱泱。父兮母兮，道里悠长。呜呼哀哉，忧心恻伤。

诗（仲长统）
春云为马，秋风为驷。按之不迟，劳之不疾。

董娇饶诗（宋子侯）
洛阳城东路，桃李生路傍。花花自相对，叶叶自相当。
春风南北起，花叶正低昂。不知谁家子，提笼行采桑。
纤手折其枝，花落何飘飏。请谢彼姝子，何为见损伤。
高秋八九月，白露变为霜。终年会飘堕，安得久馨香。
秋时自零落，春月复芬芳。何如盛年去，欢爱永相忘。
吾欲竟此曲，此曲愁人肠。归来酌美酒，挟瑟上高堂。

尊嘉（王褒）
季春兮阳阳，列草兮成行。余悲兮兰生，委积兮从横。
江离兮遗捐，辛夷兮挤臧。伊思兮往古，亦多兮遭殃。
伍胥兮浮江，屈子兮沉湘。运余兮念兹，心内兮怀伤。
望淮兮沛沛，滨流兮则逝。榜舫兮下流，东注兮磕磕。
蛟龙兮导引，文鱼兮上濑。抽蒲兮陈坐，援芙蕖兮为盖。
水跃兮余旌，继以兮微蔡。云旗兮电骛，倏忽兮容裔。
河伯兮开门，迎余兮欢欣。顾念兮旧都，怀恨兮艰难。
窃哀兮浮萍，汎淫兮无根。

与刘伯宗绝交诗（朱穆）
北山有鸱，不洁其翼。飞不正向，寝不定息。饥则木揽，饱则泥伏。
饕餮贪污，臭腐是食。填肠满嗉，嗜欲无极。长鸣呼凤，谓凤无德。
凤之所趣，与子异域。永从此诀，各自努力。

九曲歌（李尤）
年岁晚墓时已斜。安得壮士翻日车。肥骨消灭随尘去。

歌（枚乘）
麦秀蔪兮雉朝飞。向虚壑兮背枯槐。依绝区兮临回溪。

起舞歌（唐姬）
皇天崩兮后土颓。身为帝王兮命夭摧。死生路异兮从此乖。奈我茕独兮心中哀。

答秦嘉诗（徐淑）
妾身兮不令，婴疾兮来归。沉滞兮家门，历时兮不差。
旷废兮侍觐，情敬兮有违。君今兮奉命，远适兮京师。
悠悠兮离别，无因兮叙怀。瞻望兮踊跃，伫立兮徘徊。
思君兮感结，梦想兮容辉。君发兮引迈，去我兮日乖。
恨无兮羽翼，高飞兮相追。长吟兮永叹，泪下兮沾衣。

歌（华容夫人）
发纷纷兮寘渠。骨籍籍兮亡居。母求死子兮妻求死夫。裴回两渠间兮君子独安居。

七言诗（崔骃）
鸾鸟高翔时来仪。应治归德合望规。啄食楝实饮华池。

怨诗（张衡）
猗猗秋兰，植彼中阿。有馥其芳，有黄其葩。虽曰幽深，厥美弥嘉。
之子之远，我劳如何。我闻其声，载坐载起。同心离居，绝我中肠。

适吴诗（梁鸿）
逝旧邦兮遐征，将遥集兮东南。心惙怛兮伤悴，忘菲菲兮升降。
欲乘策兮纵迈，疾吾俗兮作谗。竞举枉兮措直，咸先佞兮唌唌。
固靡惭兮独建，冀异州兮尚贤。聊逍遥兮遨嬉，缵仲尼兮周流。
傥云睹兮我悦，遂舍车兮即浮。过季札兮延陵，求鲁连兮海隅。
虽不察兮光貌，幸神灵兮与休。惟季春兮华阜，麦含英兮方秀。
哀茂时兮逾迈，悯芳香兮日臭。悼吾心兮不获，长委结兮焉究。
口嚣嚣兮余讪，嗟恇恇兮谁留。

迪志诗（傅毅）
咨尔庶士，迨时斯勖。日月逾迈，岂云旋复。哀我经营，膂力靡及。
在兹弱冠，靡所树立。于赫我祖，显于殷国。贰迹阿衡，克光其则。
武丁兴商，伊宗皇士。爰作股肱，万邦是纪。奕世载德，迄我显考。
保膺淑懿，缵修其道。汉之中叶，俊乂式序。秩彼殷宗，光此勋绪。
伊余小子，秽陋靡逮。惧我世烈，自兹以坠。谁能革浊，清我濯溉。
谁能昭暗，启我童昧。先人有训，我讯我诰。训我嘉务，诲我博学。
爰率朋友，寻此旧则。契阔夙夜，庶不懈忒。秩秩大猷，纪纲庶式。
匪勤匪昭，匪壹匪测。农夫不怠，越有黍稷。谁能云作，考之居息。
二事败叶，多疾我力。如彼遵衢，则罔所极。二志靡成，聿劳我心。
如彼兼听，则溷于音。于戏君子，无恒自逸。徂年如流，鲜兹暇日。
行迈屡税，胡能有迄。密勿朝夕，聿同始卒。

歌（刘友）
诸吕用事兮刘氏微。迫胁王侯兮彊授我妃。我妃既妒兮诬我以恶。
谗女乱国兮上曾不寤。我无忠臣兮何故弃国。自快中野兮苍天与直。
于嗟不可悔兮宁早自贼。为王饿死兮谁者怜之。
吕氏绝理兮托天报仇。

鸿鹄（刘邦）
鸿鹄高飞。一举千里。羽翮已就。横绝四海。横绝四海。又可奈何。
虽有矰缴。尚云安所施。

歌（刘胥）
欲久生兮无终。长不乐兮安穷。奉天期兮不得须臾。千里马兮驻待路。
黄泉下兮幽深。人生要死。何为苦心。何用为乐心所喜。
出入无悰为乐亟。蒿里召兮郭门阅。死不得取代庸。身自逝。

惜誓（贾谊）
惜余年老而日衰兮，岁忽忽而不反。登苍天而高举兮，历众山而日远。
观江河之纡曲兮，离四海之沾濡。攀北极而一息兮，吸沆瀣以充虚。
飞朱鸟使先驱兮，驾太一之象舆。苍龙蚴虬于左骖兮，白虎骋而为右騑。
建日月以为盖兮，载玉女于后车。驰骛于杳冥之中兮，休息虖昆崙之墟。
乐穷极而不厌兮，愿从容虖神明。涉丹水而驼骋兮，右大夏之遗风。
黄鹄之一举兮，知山川之纡曲。再举兮，睹天地之圜方。
临中国之众人兮，托回飙乎尚羊。乃至少原之野兮，赤松王乔皆在旁。
二子拥瑟而调均兮，余因称乎清商。澹然而自乐兮，吸众气而翱翔。
念我长生而久仙兮，不如反余之故乡。黄鹄后时而寄处兮，鸱枭群而制之。
神龙失水而陆居兮，为蝼蚁之所裁。夫黄鹄神龙犹如此兮，况贤者之逢乱世哉！
寿冉冉而日衰兮，固儃回而不息。俗流从而不止兮，众枉聚而矫直。
或偷合而苟进兮，或隐居而深藏。苦称量之不审兮，同权槩而就衡。
或推移而苟容兮，或直言之谔謣。伤诚是之不察兮，并纫茅丝以为索。
方世俗之幽昏兮，眩白黑之美恶。放山渊之龟玉兮，相与贵夫砾石。
梅伯数谏而至醢兮，来革顺志而用国。悲仁人之尽节兮，反为小人之所贼。
比干忠谏而剖心兮，箕子被发而佯狂。水背流而源竭兮，木去根而不长。
非重躯以虑难兮，惜伤身之无功。已矣哉！独不见夫鸾凤之高翔兮，乃集大皇之壄。
循四极而回周兮，见盛德而后下。彼圣人之神德兮，远浊世而自藏。
使麒麟可得羁而系兮，又何以异虖犬羊？

歌（赵岐）
国有逸民。姓赵氏名嘉。有志无时。命也奈何。

远逝（刘向）
志隐隐而郁怫兮，愁独哀而冤结。肠纷纭以缭转兮，涕渐渐其若屑。
情慨慨而长怀兮，信上皇而质正。合五岳与八灵兮，讯九鬿与六神。
指列宿以白情兮，诉五帝以置辞。北斗为我折中兮，太一为余听之。
云服阴阳之正道兮，御后土之中和。佩苍龙之蚴虬兮，带隐虹之逶蛇。
曳彗星之皓旰兮，抚朱爵与鵔䴊。游清灵之飒戾兮，服云衣之披披。
杖玉华与朱旗兮，垂明月之玄珠。举霓旌之墆翳兮，建黄纁之总旄。
躬纯粹而罔愆兮，承皇考之妙仪。惜往事之不合兮，横汨罗而下濿。
乘隆波而南渡兮，逐江湘之顺流。赴阳侯之潢洋兮，下石濑而登洲。
陵鬿堆以蔽视兮，云冥冥而闇前。山峻高以无垠兮，遂曾闳而迫身。
雪雰雰而薄木兮，云霏霏而陨集。阜隘狭而幽险兮，石㠁嵯以翳日。
悲故乡而发忿兮，去余邦之弥久。背龙门而入河兮，登大坟而望夏首。
横舟航而㴉湘兮，耳聊啾而惝慌。波淫淫而周流兮，鸿溶溢而滔荡。
路曼曼其无端兮，周容容而无识。引日月以指极兮，少须臾而释思。
水波远以冥冥兮，眇不睹其东西。顺风波以南北兮，雾宵晦以纷纷。
日杳杳以西颓兮，路长远而窘迫。欲酌醴以娱忧兮，蹇骚骚而不释。
叹曰：飘风蓬龙埃坲坲兮。草木摇落时槁悴兮。遭倾遇祸不可救兮。
长吟永欷涕究究兮。舒情诉诗冀以自免兮。颓流下陨身日远兮。

歌（刘细君）
吾家嫁我兮天一方。远托异国兮乌孙王。穹庐为室兮旃为墙。以肉为食兮酪为浆。
居常土思兮心内伤。愿为黄鹄兮还故乡。

美严王思诗（应季先）
乘彼西汉，潭潭其渊。君子恺悌，作民二亲。没世遗爱，式镜后人。

翠鸟诗（蔡邕）
庭陬有若榴，绿叶含丹荣。翠鸟时来集，振翼修形容。
回顾生碧色，动摇扬缥青。幸脱虞人机，得亲君子庭。
驯心托君素，雌雄保百龄。

八公操（刘安）
煌煌上天照下土兮，知我好道公来下兮。公将与予生毛羽兮，超腾青云蹈梁甫兮。
观见瑶光过北斗兮，驰乘风云使玉女兮。含精吐气嚼芝草兮，悠悠将将天相保兮。

思奉车子侯歌（刘彻）
嘉幽兰兮延秀。蕈妖淫兮中溏。华斐斐兮丽景。风徘徊兮流芳。
皇天兮无慧。至人逝兮仙乡。天路远兮无期。不觉涕下兮沾裳。

悲歌（刘辩）
天道易兮我何艰。弃万乘兮退守蕃。逆臣见迫兮命不延。逝将去汝兮适幽玄。

诗（郦炎）
灵芝生河洲，动摇因洪波。兰荣一何晚，严霜瘁其柯。
哀哉二芳草，不植太山阿。文质道所贵，遭时用有嘉。
绛灌临衡宰，谓谊崇浮华。贤才抑不用，远投荆南沙。
抱玉乘龙骥，不逢乐与和。安得孔仲尼，为世陈四科。

采芝操（四皓）
皓天嗟嗟，深谷逶迤。树木莫莫，高山崔嵬。严居穴处，以为幄茵。
晔晔紫芝，可以疗饥。唐虞往矣，吾当安归。

乌生（无名氏）
乌生八九子。端坐秦氏桂树间。唶我。秦氏家有游遨荡子。
工用睢阳强苏合弹。左手持强弹两丸。出入乌东西。
唶我。一丸即发中乌身。乌死魂魄飞扬上天。阿母生乌子时。
乃在南山严石间。唶我。人民安知乌子处。蹊径窈窕安从通。
白鹿乃在上林西苑中。射工尚复得白鹿脯。唶我。
黄鹄摩天极高飞。后宫尚复得烹煮之。鲤鱼乃在洛水深渊中。
钓钩尚得鲤鱼口。唶我。人民生各各有寿命。死生何须复道前后。

丁令威歌（丁令威）
有鸟有鸟丁令威。去家千年今来归。城郭如故人民非。何不学仙冢累累。

答杜挚诗（毌丘俭）
凤鸟翔京邑，哀鸣有所思。才为圣世出，德音何不怡。
八子未际遇，今者遭明时。胡康出垄亩，杨伟无根基。
飞腾冲云天，奋迅协光熙。骏骥骨法异，伯乐观知之。
但当养羽翮，鸿举必有期。体无纤微疾，安用问良医。
联翩轻栖集，还为燕雀嗤。韩众药虽良，恐便不能治。
悠悠千里情，薄言答嘉诗。信心感诸中，中实不在辞。

兰亭诗（王玄之）
松竹挺岩崖，幽涧激清流。消散肆情志，酣畅豁滞忧。

平吴后三月三日华林园诗（王济）
蠢尔长蛇，荐食江汜。我皇神武，泛舟万里。迅雷电迈，弗及掩耳。
思乐华林，薄采其兰。皇居伟则，芳园巨观。仁以山悦，水为智欢。
清池流爵，秘乐通玄。修罾洒鳞，大庖妙馔。物以时序，情以化宣。
终温且克，有肃初筵。嘉宾在兹，千禄永年。

兰亭诗（王彬之）
鲜葩映林薄，游鳞戏清渠。临川欣投钓，得意岂在鱼。

公燕诗（王粲）
凉风厉秋节，司典告详刑。我君顺时发，桓桓东南征。
泛舟盖长川，陈卒被隰坰。征夫怀亲戚，谁能无恋情。
拊衿倚舟樯，眷眷思邺城。哀彼东山人，喟然感鹳鸣。
日月不安处，人谁获恒宁。昔人从公旦，一徂辄三龄。
今我神武师，暂往必速平。弃余亲睦恩，输力竭忠贞。
惧无一夫用，报我素餐诚。夙夜自恲性，思逝若抽萦。
将秉先登羽，岂敢听金声。

赠山涛诗（司马彪）
苕苕椅桐树，寄生于南岳。上凌青云霓，下临千仞谷。
处身孤且危，于何托余足。昔也植朝阳，倾枝俟鸾鷟。
今者绝世用，倥偬见迫束。班匠不我顾，牙旷不我录。
焉得成琴瑟，何由扬妙曲。冉冉三光驰，逝者一何速。
中夜不能寐，抚剑起踯躅。感彼孔圣叹，哀此年命促。
卞和潜幽冥，谁能证奇璞。冀愿神龙来，扬光以见烛。

百志诗（干宝）
壮士禀杰姿，气烈有自然。俯仰群众中，胡能救世艰。
阅巩代缝掖，兜鍪易进贤。

奉和慧远游庐山诗（王乔之）
超游罕神遇，妙善自玄同。彻彼虚明域，暧然尘有封。
众阜平寥廓，一岫独凌空。霄景凭岩落，清气与时雍。
有标造神极，有客越其峰。长河濯茂楚，险雨列秋松。
危步临绝冥，灵壑映万重。风泉调远气，遥响多喈嗈。
遐丽既悠然，馀盼觌九江。事属天人界，常闻清吹空。

晋江左宗庙歌 歌太宗简文皇帝（王珣）
皇矣简文，于昭于天。灵明若神，周淡如渊。冲应其来，实与其迁。
亹亹心化，日用不言。易而有亲，简而可传。观流弥远，求本逾玄。

诗（卞裕）
余弟适东迈，眷恋钭乖情。离别信吾事，凄心相纚婴。

念佛三昧诗（王齐之）
妙用在幽，涉有览无。神由昧彻，识以照粗。积微自引，因功本虚。
泯彼三观，忘此毫馀。

兰亭诗（王羲之）
悠悠大象运，轮转无停际。陶化非吾因，去来非吾制。
宗统竟安在，即顺理自泰。有心未能悟，适足缠利害。
未若任所遇，逍遥良辰会。三春启群品，寄畅在所因。
仰望碧天际，俯磐绿水滨。寥朗无厓观，寓目理自陈。
大矣造化功，万殊莫不均。群籁虽参差，适我无非新。
猗与二三子，莫匪齐所托。造真探玄根，涉世若过客。
前识非所期，虚室是我宅。远想千载外，何必谢曩昔。
相与无相与，形骸自脱落。鉴明去尘垢，止则鄙吝生。
体之固未易，三觞解天刑。方寸无停主，矜伐将自平。
虽无丝与竹，玄泉有清声。虽无啸与歌，咏言有馀馨。
取乐在一朝，寄之齐千龄。合散固其常，修短定无始。
造新不暂停，一往不再起。于今为神奇，信宿同尘滓。
谁能无此慨，散之在推理。言立同不朽，河清非所俟。

歌（司马懿）
天地开辟，日月重光。遭逢际会，奉辞遐方。将扫逋秽，还过故乡。
肃清万里，总齐八荒。告成归老，待罪舞阳。

四月八日赞佛诗（支遁）
三春迭云谢，首夏含朱明。祥祥令日泰，朗朗玄夕清。
菩萨彩灵和，眇然因化生。四王应期来，矫掌承玉形。
飞天鼓弱罗，腾擢散芝英。绿澜颓龙首，缥蕊翳流泠。
芙蕖育神葩，倾柯献朝荣。芬津霈四境，甘露凝玉瓶。
珍祥盈四八，玄黄曜紫庭。感降非情想，恬怕无所营。
玄根泯灵符，神条秀形名。圆光朗东旦，金姿艳春精。
含和总八音，吐纳流芳馨。迹随因溜浪，心与太虚冥。
六度启穷俗，八解濯世缨。慧泽融无外，空同忘化情。

桃叶歌（王献之）
桃叶复桃叶，渡江不用楫。但渡无所苦，我自迎接汝。

咏怀诗（史宗）
有欲苦不足，无欲亦无忧。未若清虚者，带索被玄裘。
浮游一世间，泛若不系舟。方当毕尘累，栖志老山丘。

秦女休行（左延年）
始出上西门。遥望秦氏庐。秦氏有好女。自名为女休。
休年十四五。为宗行报仇。左执白杨刃。右据宛鲁矛。
仇家便东南。仆僵秦女休。女休西上山。上山四五里。
关吏呵问女休。女休前置辞。平生为燕王妇。于今为诏狱囚。
平生衣参差。当今无领襦。明知杀人当死。兄言怏怏。
弟言无道忧。女休坚词为宗报仇。死不疑。杀人都市中。
徼我都巷西。丞卿罗东向坐。女休凄凄曳梏前。两徒夹我持刀。
刀五尺馀。刀未下。朣胧击鼓赦书下。

王昭君辞（石崇）
我本汉家子，将适单于庭。辞决未及终，前驱已抗旌。
仆御涕流离，辕马为悲鸣。哀郁伤五内，泣泪沾朱缨。
行行日已远，遂造匈奴城。延我于穹庐，加我阏氏名。
殊类非所安，虽贵非所荣。父子见凌辱，对之惭且惊。
杀身良不易，默默以苟生。苟生亦何聊，积思常愤盈。
愿假飞鸿翼，弃之以遐征。飞鸿不我顾，伫立以屏营。
昔为匣中玉，今为粪上英。朝华不足欢，甘与秋草并。
传语后世人，远嫁难为情。

答丘泉之诗（羊徽）
王路威夷，戎役孔勤。昔从经略，方难之殷。悠悠岱阴，滔滔江濆。
绸缪成说，与子夷屯。

杂诗（何劭）
秋风乘夕起，明月照高树。闲房来清气，广庭发晖素。
静寂怆然叹，惆怅出游顾。仰视垣上草，俯察阶下露。
心虚体自轻，飘遥若仙步。瞻彼陵上柏，想与神人遇。
道深难可期，精微非所慕。勤思终遥夕，永言写情虑。

悲秋夜（何瑾）
欣莫欣兮春日，悲莫悲兮秋夜。伊秋夜之可悲，增沉怀于远情。
叹授衣之豳诗，感萧瑟于宋生。天寥廓兮高褰，气凄肃兮厉清。
燕沂阴兮归飞，雁怀伤兮寒鸣。霜盈条兮璀璀，露沾叶兮泠泠。

感离诗（左芬）
自我去膝下，倏忽逾再期。邈邈浸弥远，拜奉将何时。
披省所赐告，寻玩悼离词。仿佛想容仪，欷歔不自持。
何时当奉面，娱目于书诗。何以诉辛苦，告情于文辞。

答嵇康诗（阮侃）
双美不易居，嘉会故难常。爰自憩斯土，与子遘兰芳。
常愿永游集，拊翼同回翔。不悟卒永离，一别为异乡。
四牡一何速，征人去路长。顾步怀想像，游目屡太行。
抚轸增叹息，念子安能忘。恬和为道基，老氏恶强梁。
患至有身灾，荣子知所康。蟠龟实可乐，明戒在刳肠。
新诗何笃穆，申咏增恺忨。舒检诏良讯，终然永厌藏。
还誓必不食，复得同林房。愿子荡忧虑，无以情自伤。
候路忘所次，聊以酬来章。

驾出北郭门行（阮瑀）
驾出北郭门，马樊不肯驰。下车步踟蹰，仰折枯杨枝。
顾闻丘林中，噭噭有悲啼。借问啼者出，何为乃如斯。
亲母舍我殁，后母憎孤儿。饥寒无衣食，举动鞭捶施。
骨消肌肉尽，体若枯树皮。藏我空室中，父还不能知。
上冢察故处，存亡永别离。亲母何可见，泪下声正嘶。
弃我于此间，穷厄岂有赀。传告后代人，以此为明规。

言志诗（何晏）
鸿鹄比翼游，群飞戏太清。常恐夭网罗，忧祸一旦并。
岂若集五湖，顺流唼浮萍。逍遥放志意，何为怵惕惊。
转蓬去其根，流飘从风移。芒芒四海涂，悠悠焉可弥。
愿为浮萍草，托身寄清池。且以乐今日，其后非所知。
浮云翳白日，微风轻尘起。

招隐诗（左思）
经始东山庐，果下自成榛。前有寒泉井，聊可莹心神。
峭茜青葱间，竹柏得其真。弱叶栖霜雪，飞荣流馀津。
爵服无常玩，好恶有屈伸。结绶生缠牵，弹冠去埃尘。
惠连非吾屈，首阳非吾仁。相与观所尚，逍遥撰良辰。

咏椅桐诗（伏系之）
亭亭椅桐，郁兹庭圃。翠微疏风，绿柯荫宇。

赠傅祗诗（朱德才）
猗猗彼君子，逍遥集华堂。高谕呈玄妙，弹笔播文章。

咏怀（阮籍）
北临乾昧溪，西行游少任。遥顾望天津，骀荡乐我心。
绮靡存亡门，一游不再寻。傥遇晨风鸟，飞驾出南林。
漭瀁瑶光中，忽忽肆荒淫。休息晏清都，超世又谁禁。

吟（佛图澄）
殿乎殿乎。棘子成林。将坏人衣。

涉湖诗（李颙）
旋经义兴境，弭棹石兰渚。震泽为何在，今唯太湖浦。
图径萦五百，眇目缅无睹。高天淼若岸，长津杂如缕。
窈窕寻湾漪，迢递望峦屿。惊飙扬飞湍，浮霄薄悬岨。
轻禽翔云汉，游鳞憩中浒。黯蔼天时阴，岧峣舟航舞。
凭河安可殉，静观戒征旅。

赠毌丘俭诗（杜挚）
骐骥马不试，婆娑槽枥间。壮士志未伸，坎轲多辛酸。
伊挚为媵臣，吕望身操竿。夷吾困商贩，宁戚对牛叹。
食其处监门，淮阴饥不餐。卖臣老负薪，妻畔呼不还。
释之宦十年，位不增故官。才非八子伦，而与齐其患。
无知不在此，袁盎未有言。被此笃病久，荣卫动不安。
闻有韩众药，信来给一丸。

赠皇甫谧诗（辛旷）
颙颙朝士，亦孔其依。莫不迟想，载渴载饥。我弓我旄，礼亦无违。
企望高冈，来仪来归。其归伊何，与帝同心。明明天子，如日之临。
临照四方，探颐幽深。山无逸民，水无潜鳞。爰彼九皋，克量德音。
茂哉先生，皇实是钦。

诗（周处）
去去世事已，策马观西戎。藜藿甘粱黍，期之克令终。

陵峰采药触兴为诗（帛道猷）
连峰数千里，修林带平津。云过远山翳，风至梗荒榛。
茅茨隐不见，鸡鸣知有人。间步践其径，处处见遗薪。
始知百代下，故有上皇民。

咏诗（竺法崇）
皓然之气，犹在心目。山林之士，往而不反。

女怨诗（皇甫谧）
婚礼既定，婚礼临成。施衿结帨，三命丁宁。

思慕诗（吴质）
怆怆怀殷忧，殷忧不可居。徙倚不能坐，出入步踟蹰。
念蒙圣主恩，荣爵与众殊。自谓永终身，志气甫当舒。
何意中见弃，弃我就黄垆。茕茕靡所恃，泪下如连珠。
随没无所益，身死名不书。慷慨自俯仰，庶几烈丈夫。

赐饯东堂诏令赋诗（李密）
人亦有言，有因有缘。官无中人，不如归田。明明在上，斯语岂然。

赠挚仲洽诗（杜育）
之子于归，言秣其驹。矧乃斯人，乃迈乃徂。虽非显甫，饯彼百壶。
虽非张仲，将脍河鱼。人亦有言，贵在同音。虽曰翻飞，曾未异林。
顾恋同枝，增其慨心。望尔不遐，无金玉音。

补亡诗 南陔（束皙）
循彼南陔，言采其兰。眷恋庭闱，心不遑安。彼居之子，冈或游盘。
馨尔夕膳，絜尔晨餐。循彼南陔，厥草油油。彼居之子，色思其柔。
眷恋庭闱，心不遑留。馨尔夕膳，絜尔晨羞。有獭有獭，在河之涘。
凌波赴汨，噬鲂捕鲤。嗷嗷林乌，受哺于子。养隆敬薄，惟禽之似。
勖增尔虔，以介丕祉。

与孙奇诗（周昭）
恂恂公子，美色无比。诞姿既丰，世胄有纪。平南之孙，奋威之子。

为桓玄作民谣诗（竺昙林）
当有十一口，当为兵所伤。木亘当北度，走入浩浩乡。

答傅郎诗（郗超）
暧暧末叶，运钟交丧。绵绵虚宗，千载靡畅。谁能慜中，仰谐冥匠。
并辔一方，明心绝向。

答苕华诗（竺僧度）
机运无停住，倏忽岁时过。巨石会当竭，芥子岂云多。
良由去不息，故令川上嗟。不闻荣启期，皓首发清歌。
布衣可暖身，谁论饰绫罗。今世虽云乐，当奈后生何。
罪福良由已，宁云已恤他。

表哀诗（孙绰）
茫茫太极，赋授理殊。咨生不辰，仁考夙徂。微微冲弱，眇眇偏孤。
叩心昊苍，痛贯黄墟。肃我以义，鞠我以仁。严迈商风，思洽阳春。
昔闻邹母，勤教善分。懿矣慈妣，旷世齐运。嗟予小子，譬彼土粪。
俯愧陋质，仰忝高训。悠悠玄运，四气错序。自我酷痛，载离寒暑。
寥寥空堂，寂寂响户。尘蒙几筵，风生栋宇。感昔有恃，望晨迟颜。
婉娈怀袖，极愿尽欢。奈何慈妣，归体幽埏。酷矣痛深，剖髓摧肝。

江上泛歌（夏侯湛）
悠悠兮远征。倏倏兮暨南荆。南荆兮临长江。临长江兮讨不庭。
江水兮浩浩。长流兮万里。洪浪兮云转。阳侯兮奔驰起。
惊翼兮垂天。鲸鱼兮岳跱。縻芜纷兮被皋陆。修竹郁兮翳崖趾。
望江之南兮遨目桂林。桂林蓊郁兮鹍鸡扬音。凌波兮愿济。舟楫不具兮江水深。
沈嗟回盻于北夏。何归轸之难寻。

尔汝歌（孙皓）
昔与汝为邻，今与汝为臣。上汝一杯酒，令汝寿万春。

南林弹诗（桓玄）
散带蹑良驷，挥弹出长林。归翮赴旧栖，乔木转翔禽。
轻丸承条源，纤缴截云寻。落羽寻绝响，屡中转应心。

答陆士衡诗（夏靖）
大哉乾元，万品资生。陶育五常，惟浊惟清。猗欤君子，诞禀纯精。
行归于周，忠笃允诚。允诚伊何，拔群出俗。恒若不修，抱此素朴。
履谦居冲，恒若不足。上交不谄，下交不渎。倬彼云汉，于章于天。
九五翻飞，利见大人。大人有命，是牧是招。时行则行，遂升东朝。
东朝光光，天同其曜。匪徒一台，天同其照。其照尔德，又简尔才。
将登三事，百揆是厘。据仁为本，仗义为舆。经纬三坟，错综众书。
斟酌圣奥，与道卷舒。靡靡陆生，帝度其心。静恭夙夜，莫其德音。
德音既莫，其美弥深。为物之主，为士之林。天作高山，大王荒之。
荡荡荆土，子其康之。风俗未敦，子其臧之。群彦未叙，子其纲之。
忝荣剖符，悠悠在兹。羔裘豹祛，有愧不能。乃眷我顾，爰贻休诗。
嘉睹嘉藻，以为清规。敢铭妙言，终始永思。

兰亭诗（孙统）
地主观山水，仰寻幽人踪。回沼激中逵，疏竹间修桐。
因流转轻觞，冷风飘落松。时禽吟长涧，万籁吹连峰。

赠嵇康诗（郭遐叔）
君子交有义，不必常相从。天地有明理，远近无异同。
三仁不齐迹，贵在等贤踪。众鸟群相追，鸷鸟独无双。
何必相呴濡，江海自从容。愿各保遐年，有缘复来东。

杂诗（陆冲）
命驾遵长途，绵邈途难寻。我行一何艰，山川阻且深。
洿泽无夷轨，重峦有层阴。零雨淹中路，玄云蔽高岑。
俯悼孤行兽，仰欢偏翔禽。空谷回悲响，流风漂哀音。
羁旅淹留人，怅望愁我心。

贫士诗（张望）
荒墟人迹稀，隐僻闾邻阔。苇篱自朽损，毁屋正寥豁。
炎夏无完絺，玄冬无暖褐。四体困寒暑，六时疲饥渴。
营生生愈瘁，愁来不可割。

赠嵇康诗（郭遐周）
吾无佐世才，时俗所不量。归我北山阿，逍遥以倡佯。
同气自相求，虎啸谷风凉。惟予与嵇生，未面分好章。
古人美倾盖，方此何不臧。援筝执鸣琴，携手游空房。
栖迟衡门下，何愿于姬姜。予心好永年，年永怀乐康。
我友不斯卒，改计适他方。严车感发日，翻然将高翔。
离别在旦夕，惆怅以增伤。

庶人挽歌辞（陆机）
死生各异方，昭非神色袭。贵贱礼有差，外相盛已集。
魂衣何盈盈，旟旐何习习。父母拊棺号，兄弟扶筵泣。
灵轜动轇轕，龙首矫崔嵬。挽歌挟毂唱，嘈嘈一何悲。
浮云中容与，飘风不能回。渊鱼仰失梁，征鸟俯坠飞。
念彼平生时，延宾陟此帏。宾阶有邻迹，我降无登辉。

又答张君祖诗（康僧渊）
遥望华阳岭，紫霄笼三辰。琼岩朗璧室，玉润洒灵津。
丹谷挺樛树，季颖奋晖薪。融飙冲天籁，逸响互相因。
鸾凤翔回仪，虬龙洒飞鳞。中有冲漠士，耽道玩妙均。
高尚凝玄寂，万物息自宾。栖峙游方外，超世绝风尘。
翘想晞眇踪，矫步寻若人。咏啸舍之去，荣丽何足珍。
濯志八解渊，辽朗豁冥神。研几通长妙，遗觉忽忘身。
居士成有党，顾盻非畴亲。借问守常徒，何以知反真。

赋席（张纯）
席为冬设，簟为夏施。揖让而坐，君子攸宜。

奉和慧远游庐山诗（张野）
觌岭混太象，望崖莫由检。器远蕴其天，超步不阶渐。
朅来越重垠，一举拔尘染。辽朗中大盼，回豁遐瞻慊。
乘此摅莹心，可以忘遗玷。旷风被幽宅，妖涂故死灭。

与王使君诗五首（郭璞）
靡竭匪浚，靡颓匪隆。持贵以降，挹满以冲。迈德遗功，于盛思终。
愿林之蔼，乐岱之崇。永观玉振，长赖英风。

和郭主簿（陶潜）
和泽周三春，清凉素秋节。露凝无游氛，天高肃景澈。
陵岑耸逸峰，遥瞻皆奇绝。芳菊开林耀，青松冠岩列。
怀此贞秀姿，卓为霜下杰。衔觞念幽人，千载抚尔诀。
检素不获展，厌厌竟良月。

赋犬（张俨）
守则有威，出则有获。韩卢宋鹊，书名竹帛。

周小史诗（张翰）
翩翩周生，婉娈幼童。年十有五，如日在东。香肤柔泽，素质参红。
团辅圆颐，菡萏芙蓉。尔刑既淑，尔服亦鲜。轻车随风，飞雾流烟。
转侧猗靡，顾盻便妍。和颜善笑，美口善言。

百舌鸟诗（郭愔）
百舌鸣高树，弄音无常则。借问声何烦，末俗不尚默。

为顾彦先赠妇往返诗（陆云）
浮海难为水，游林难为观。容色贵及时，朝华忌日晏。
皎皎彼姝子，灼灼怀春粲。西城善稚舞，总章饶清弹。
鸣簧发丹唇，朱弦绕素腕。轻裾犹电挥，双袂如霞散。
华容溢藻幄，哀响入云汉。知音世所希，非君谁能赞。
弃置北辰星，问此玄龙焕。时暮复何言，华落理必贱。

观石鼓诗（庾阐）
命驾观奇逸，径骛造灵山。朝济清溪岸，夕憩五龙泉。
鸣石含潜响，雷骇震九天。妙化非不有，莫知神自然。
翔霄拂翠岭，绿涧漱岩间。手澡春泉洁，目玩阳葩鲜。

壮士篇（张华）
天地相震荡，回薄不知穷。人物禀常格，有始必有终。
年时俯仰过，功名宜速崇。壮士怀愤激，安能守虚冲。
乘我大宛马，抚我繁弱弓。长剑横九野，高冠拂玄穹。
慷慨成素霓，啸吒起清风。震响骇八荒，奋威蚋四戎。
濯鳞沧海畔，驰骋大漠中。独步圣明世，四海称英雄。

折杨柳行（曹丕）
西山一何高，高高殊无极。上有两仙僮，不饮亦不食。
与我一丸药，光耀有五色。服药四五日，身体生羽翼。
轻举乘浮云，倏忽行万亿。流览观四海，茫茫非所识。
彭祖称七百，悠悠安可原。老聃适西戎，于今竟不还。
王乔假虚辞，赤松垂空言。达人识真伪，愚夫好妄传。
追念往古事，愦愦千万端。百家多迂怪，圣道我所观。

四言诗（曹髦）
䓇䓇东伐，悠悠远征。泛舟万艘，屯卫千营。

郭四朝叩船歌（许翙）
游空落飞飙，灵步无形方。圆景焕明霞，九凤唱朝阳。
挥翮扇天津，晻蔼庆云翔。遂造太微宇，挹此金梨浆。
逍遥玄陔表，不存亦不亡。

赠何劭王济诗（傅咸）
日月光太清，列宿曜紫微。赫赫大晋朝，明明辟皇闱。
吾兄既凤翔，王子亦龙飞。双鸾游兰渚，二离扬清晖。
携手升玉阶，并坐侍丹帷。金珰缀惠文，煌煌发令姿。
斯荣非攸庶，缱绻情所希。岂不企高踪，麟趾邈难追。
临川靡芳饵，何为守空坻。槁叶待风飘，逝将与君违。
违君能无恋，尸素当言归。归身蓬筚庐，乐道以忘饥。
进则无云补，退则恤其私。但愿隆弘美，王度日清夷。

六言诗（嵇康）
生生厚招咎。金玉满堂莫守。古人安此粗丑。独以道德为友。
故能延期不朽。

气出唱（曹操）
华阴山，自以为大。高百丈，浮云为之盖。仙人欲来，出随风，列之雨。
吹我洞箫，鼓瑟琴，何訚訚！酒与歌戏，今日相乐诚为乐。
玉女起，起舞移数时。鼓吹一何嘈嘈。从西北来时，仙道多驾烟，乘云驾龙，郁何务务。
遨游八极，乃到昆仑之山，西王母侧，神仙金止玉亭。
来者为谁？赤松王乔，乃德旋之门。乐共饮食到黄昏。
多驾合坐，万岁长，宜子孙。

嘲道安诗（习凿齿）
大鹏从南来，众鸟皆戢翼。何忽冻老鸱，腩腩低头食。

答嵇康诗（嵇喜）
达人与物化，无俗不可安。都邑可优游，保必栖山原。
孔父策良驷，不云世路难。出处因时资，潜跃无常端。
保心守道居，睹变安能迁。

当欲游南山行（曹植）
东海广且深，由卑下百川。五岳虽高大，不逆垢与尘。
良木不十围，洪条无所因。长者能博爱，天下寄其身。
大匠无弃材，船车用不均。锥刀各异能，何所独却前。
嘉善而矜愚，大圣亦同然。仁者各寿考，四坐咸万年。

竹扇诗（许询）
良工眇芳林，妙思触物骋。篾疑秋蝉翼，团取望舒景。

苦相篇（傅玄）
苦相身为女，卑陋难再陈。男儿当门户，堕地自生神。
雄心志四海，万里望风尘。女育无欣爱，不为家所珍。
长大逃深室，藏头羞见人。垂泪适他乡，忽如雨绝云。
低头和颜色，素齿结朱唇。跪拜无复数，婢妾如严宾。
情合同云汉，葵藿仰阳春。心乖甚水火，百恶集其身。
玉颜随年变，丈夫多好新。昔为形与影，今为胡与秦。
胡秦时相见，一绝逾参辰。

赠石季伦诗（嵇绍）
人生禀五常，中和为至德。嗜欲虽不同，伐生所不识。
仁者安其身，不为外物惑。事故诚多端，未若酒之贼。
内以损性命，烦辞伤轨则。屡饮致疲怠，清和自否塞。
阳坚败楚军，长夜倾宗国。诗书著明戒，量体节饮食。
远希彭聃寿，虚心处冲默。茹芝味醴泉，何为昏酒色。

歌（紫玉）
南山有鸟，北山张罗。乌既高飞，罗将奈何。意欲从君，谗言孔多。
悲结成疹，没命黄垆。命之不造，冤如之何。羽族之多，名为凤凰。
一日失雄，三年感伤。虽有众鸟，不为匹双。故见鄙姿，逢君辉光。
身远心近，何当暂忘。

上元夫人步玄之曲（葛洪）
昔涉玄真道，腾步登太霞。负笈造天关，借问太上家。
忽过紫微垣，真人列如麻。渌景清飙起，云盖映朱葩。
兰宫敞琳阙，碧空起璚沙。丹台结空构，炜炜生光华。
飞凤踶甍峙，烛龙倚委蛇。玉胎来绛芝，九色纷相挐。
挹景练仙骸，万劫方童牙。谁言寿有终，扶桑不为查。

嘲吴群臣（费祎）
凤皇来翔，骐驎吐哺。驴骡无知，伏食如故。

九月三日夕云林王夫人喻作令示许长史（云林右英夫人）
腾跃云景辕，浮观霞上空。霄軿纵横舞，紫盖托灵方。
朱烟缠旌旄，羽帔扇香风。电号猛兽攫，雷吟奋玄龙。
钧籁昆庭响，金筑唱神钟。采芝沧浪阿，掇华八渟峰。
朱颜日以新，劫往方婴童。养形静东岑，七神自相通。
风尘有忧哀，陨我白发翁。长冥遗遐叹，恨不早逸踪。

合欢诗（杨方）
虎啸谷风起，龙跃景云浮。同声好相应，同气自相求。
我情与子亲，譬如影追躯。食共并根穗，饮共连理杯。
衣共双丝绢，寝共无缝裯。居愿接膝坐，行愿携手趋。
子静我不动，子游我不留。齐彼同心鸟，譬此比目鱼。
情至断金石，胶漆未为牢。但愿长无别，合形作一躯。
生为并身物，死为同棺灰。秦氏自言至，我情不可俦。

九华安妃见降口授作诗（杨羲）
云阙竖空上，琼台耸郁罗。紫宫乘绿景，灵观蔼嵯峨。
琅轩朱房内，上德焕绛霞。俯漱云瓶津，仰掇碧柰花。
濯足玉女池，鼓枻牵牛河。遂策景云驾，落龙辔玄阿。
振衣尘滓际，褰裳步浊波。愿为山泽结，刚柔顺以和。
相携双清内，上真道不邪。紫微会良谋，唱纳享福多。

九月九日紫微夫人喻作因许示郗（紫微王夫人）
紫空朗玄景，玄宫带绛河。济济上清房，云台焕嵯峨。
八舆造朱池，羽盖倾霄柯。震风回三晨，金铃散玉华。
七辔降九垓，晏眄不必家。借问求道子，何事坐尘波。
岂能栖东秀，养真收太和。

游仙诗（邹湛）
潜颖隐九泉，女萝缘高松。紫芝列红敷，丹泉激阳渎。

罗浮吟（黄野人）
云意不知沧海，春光欲上翠微。人间一堕千劫，犹爱梅花未归。

赠竺度诗（杨苕华）
大道自无穷，天地长且久。巨石故叵消，芥子亦难数。
人生一世间，飘若风过牖。荣华岂不茂，日夕就凋朽。
川上有馀吟，日斜思鼓缶。清音可娱耳，滋味可适口。
罗纨可饰躯，华冠可耀首。安事自剪削，耽空以害有。
不道妾区区，但令君恤后。

琴歌（赵整）
阿得脂。阿得脂。博劳旧父是仇绥。尾长翼短不能飞。
远徙种人留鲜卑。一旦缓急语阿谁。

三月三日应诏诗（闾丘冲）
暮春之月，春服既成。阳升土润，冰涣川盈。馀萌达壤，嘉木敷荣。
后皇宣游，既宴且宁。光光华辇，诜诜从臣。微风扇秽，朝露翳尘。
上荫丹幄，下藉文茵。临川挹盥，濯故洁新。俯镜清流，仰睇天津。
蔼蔼华林，岩岩景阳。业业峻宇，奕奕飞梁。垂荫倒景，若沈若翔。

宛转歌（刘妙容）
悲且伤。参差泪成行。低红掩翠方无色。金徽玉轸为谁锵。
歌宛转。宛转情复悲。愿为烟与雾。氛氲对容姿。

赠徐干诗（刘桢）
谁谓相去远，隔此西掖垣。拘限清切禁，中情无由宣。
思子沉心曲，长叹不能言。起坐失次第，一日三四迁。
步出北寺门，遥望西苑园。细柳夹道生，方塘含清源。
轻叶随风转，飞鸟何翻翻。乖人易感动，涕下与衿连。
仰视白日光，皦皦高且悬。兼烛八纮内，物类无颇偏。
我独抱深感，不得与比焉。

三月三日洛水作诗（潘尼）
晷运无穷已，时逝焉可追。斗酒足为欢，临川胡独悲。
暮春春服成，百草敷英蕤。聊为三日游，方驾结龙旗。
廊庙多豪俊，都邑有艳姿。朱轩荫兰皋，翠幕映洛湄。
临岸濯素手，涉水搴轻衣。沈钩出比目，举弋落双飞。
羽觞乘波进，素卵随流归。

与妻李夫人联句（贾充）
室中是阿谁，叹息声正悲。叹息亦何为，但恐大义亏。
大义同胶漆，匪石心不移。人谁不虑终，日月有合离。
我心子所达，子心我所知。若能不食言，与君同所宜。

大蜡诗（裴秀）
日躔星纪，大吕司辰。玄象改次，庶众更新。岁事告成，八蜡报勤。
告成伊何，年丰物阜。丰禋孝祀，介兹万祜。报勤伊何，农功是归。
穆穆我后，骛兹蒸黎。宣力菑亩，沾体暴肌。饮飨清祀，四方来绥。
充牣郊甸，鳞集京师。交错留迁，纷葩相追。掺袂成幕，连衽成帷。
有肉如丘，有酒如泉。有肴如林，有货如山。率土同欢，和气来臻。
祥风叶顺，降祉自天。方隅清谧，嘉祚日延。与民优游，享寿万年。

北芒客舍诗（刘伶）
泱漭望舒隐，黤黮玄夜阴。寒鸡思天曙，拥翅吹长音。
蚊蚋归丰草，枯叶散萧林。陈醴发悴颜，巴歈畅真心。
缊被终不晓，斯叹信难任。何以除斯叹，付之与瑟琴。
长笛响中夕，闻此消胸襟。

诗（刘恢）
东皋有一骏，名曰千金驹。络首缠骏尾，养以甘露刍。

扶风歌（刘琨）
朝发广莫门。暮宿丹水山。左手弯繁弱。右手挥龙渊。
顾瞻望宫阙。俯仰御飞轩。据鞍长叹息。泪下如流泉。
系马长松下。废鞍高岳头。烈烈悲风起。泠泠涧水流。
挥手长水流。挥手长相谢。哽咽不能言。浮云为我结。
归鸟为我旋。去家日已远。安知存与亡。慷慨穷林中。
抱膝独摧藏。麋鹿游我前。猿猴戏我侧。资粮既乏尽。
薇蕨安可食。揽辔命徒侣。吟啸绝岩中。君子道微矣。
夫子故有穷。惟昔李骞期。寄在匈奴庭。忠信反获罪。
汉武不见明。我欲竟此曲。此曲悲且长。弃置勿重陈。
重陈令心伤。

临终诗（欧阳建）
伯阳适西戎，孔子欲居蛮。苟怀四方志，所在可游盘。
况乃遭屯蹇，颠沛遇灾患。古人达机兆，策马游近关。
咨余冲且暗，抱责守微官。潜图密已构，成此祸福端。
恢恢六合间，四海一何宽。天网布纮纲，投足不获安。
松柏隆冬悴，然后知岁寒。不涉太行险，谁知斯路难。
真伪因事显，人情难豫关。穷达有定分，慷慨复何叹。
上负慈母恩，痛酷摧心肝。下顾所怜女，恻恻心中酸。
二子弃若遗，念皆遘凶残。不惜一身死，惟此如循环。
执纸五情塞，挥笔涕汍澜。

悼亡诗（潘岳）
皎皎窗中月，照我室南端。清商应秋至，溽暑随节阑。
凛凛凉风升，始觉夏衾单。岂曰无重纩，谁与同岁寒。
岁寒无与同，朗月何胧胧。展转盻枕席，长簟竟床空。
床空委清尘，室虚来悲风。独无李氏灵，仿佛睹尔容。
抚衿长欢息，不觉涕沾胸。沾胸安能已，悲怀从中起。
寝兴目存形，遗音犹在耳。上惭东门吴，下愧蒙庄子。
赋诗欲言志，此志难具纪。命也可奈何，长戚自令鄙。

答费祎（诸葛恪）
爰植梧桐，以待凤凰。有何燕雀，自称来翔。何不弹射，使还故乡。

嘲蜀使张奉（薛综）
有犬为独，无犬为蜀。横目苟身，虫入其腹。无口为天，有口为吴。
君临万邦，天子之都。

赠四王冠诗（应亨）
济济四令弟，妙年践二九。令月惟吉日，成服加元首。
人咸饰其容，鲜能离尘垢。虽无兕觥爵，杯醮传旨酒。

定情诗（繁钦）
我出东门游，邂逅承清尘。思君即幽房，侍寝执衣巾。
时无桑中契，迫此路侧人。我既媚君姿，君亦悦我颜。
何以致拳拳，绾臂双金环。何以致殷勤，约指一双银。
何以致区区，耳中双明珠。何以致叩叩，香囊系肘后。
何以致契阔，绕腕双跳脱。何以结恩情，佩玉缀罗缨。
何以结中心，素缕连双针。何以结相于，金薄画幧头。
何以慰别离，耳后玳瑁钗。何以答欢欣，纨素三条裙。
何以结愁悲，白绢双中衣。与我期何所，乃期东山隅。
日旰兮不来，谷风吹我襦。远望无所见，涕泣起踟蹰。
与我斯何所，乃期东南隅。日旰兮不来，飘风吹我裳。
逍遥莫谁睹，望君愁我肠。与我期何所，乃期西山侧。
日夕兮不来，踯躅长叹息。远望凉风至，俯仰正衣服。
与我期何所，乃期山北岑。日暮兮不来，凄风吹我襟。
望君不能坐，悲苦愁我心。爱身以何为，惜我华色时。
中情既款款，然后克密期。褰衣蹑茂草，谓君不我欺。
厕此丑陋质，徙倚无所之。自伤失所欲，泪下如连丝。

诫族子诗（谢混）
康乐诞通度，实有名家韵。若加绳染功，剖莹乃琼瑾。
宣明体远识，颖达且沈隽。若能去方执，穆穆三才顺。
阿多标独解，弱冠纂华胤。质胜诫无文，基尚又能峻。
通远怀清悟，采采标兰讯。直辔鲜不踬，抑用解偏吝。
微子基微尚，无倦由慕蔺。勿轻一篑少，进往必千仞。
数子勉之哉，风流由尔振。如不犯所知，此外无所慎。

赠崔温诗（卢谌）
逍遥步城隅，暇日聊游豫。北眺沙漠垂，南望旧京路。
平陆引长流，冈峦挺茂树。中原厉迅飙，山阿起云雾。
游子恒悲怀，举目增永慕。良俦不获偕，舒情将焉诉。
远念贤士风，遂存往古务。朔鄙多侠气，岂唯地所固。
李牧镇边城，荒夷怀南惧。赵奢正疆场，秦人折北虑。
羁旅及宽政，委质与时遇。恨以驽蹇姿，徒烦非子御。
亦既弛负担，忝位宰黔庶。苟云免罪戾，何暇收民誉。
倪宽以殿黜，终乃最众赋。何武不赫赫，遗爱常在去。
古人非所希，短弱自有素。何以敷斯辞，惟以二子故。

为周处士上诗（阎赞）
周全其节，令闻不已。身虽云没，书名良史。

侍五官中郎将建章台集诗（应玚）
朝雁鸣云中，音响一何哀。问子游何乡，戢翼正徘徊。
言我塞门来，将就衡阳栖。往春翔北土，今冬客南淮。
远行蒙霜雪，毛羽日摧颓。常恐伤肌骨，身陨沉黄泥。
简珠堕沙石，何能中自谐。欲因云雨会，濯羽陵高梯。
良遇不可值，伸眉路何阶。公子敬爱客，乐饮不知疲。
和颜既以畅，乃肯顾细微。赠诗见存慰，小子非所宜。
为且极欢情，不醉其无归。凡百敬尔位，以副饥渴怀。

大道曲（谢尚）
青阳二三月，柳青桃复红。车马不相识，音落黄埃中。

拟嵇中散咏松诗（谢道韫）
遥望山上松，隆冬不能凋。愿想游不憩，瞻彼万仞条。
腾跃未能升，顿足俟王乔。时哉不我与，大运所飘遥。

献诗（薛莹）
惟臣之先，昔仕于汉。奕世绵绵，颇涉台观。暨臣父综，遭时之难。
卯金失御，邦家毁乱。适兹我土，庶存孑遗。天启其心，东南是归。
厥初流隶，困于蛮垂。大皇开基，恩德远施。特蒙招命，拯擢泥污。
释放巾褐，受职剖符。作守合浦，在海之隅。迁入京辇，遂升极枢。
枯瘁更荣，绝统复纪。自微而显，非愿之始。亦惟宠遇，心存足止。
重值文皇，建号东宫。乃作少傅，光华益隆。明明圣嗣，至德谦崇。
礼遇兼加，惟渥惟丰。哀哀先臣，念竭其忠。洪恩未报，委世以终。
嗟臣蔑贱，惟昆及弟。幸生幸育，托综遗体。过庭既训，顽蔽难启。
堂构弗克，志存耦耕。岂悟圣朝，仁泽流盈。追录先臣，悯共无成。
是济是拔，被以殊荣。珝忝千里，受命南征。旌旗备物，金革扬声。
及臣斯陋，实暗实微。既显前轨，人物之机。复傅东宫，继世荷辉。
才不逮先，是忝是违。乾德博好，文雅是贵。追悼亡臣，冀存遗类。
如何愚胤，曾无仿佛。瞻彼旧宠，顾此顽虚。孰能忍愧，臣实与居。
夙夜反侧，克民自论。父子兄弟，累世蒙恩。死惟结草，生誓杀身。
虽则灰陨，无报万分。

晋武帝华林园集诗（应贞）
其恭惟何，昧旦丕显。无理不经，无义不践。行舍其华，言去其辩。
游心至虚，同规易简。六府孔修，九有斯靖。

诗（应璩）
司隶鹰扬吏，爪牙徒擢空。折翅跃毛距，宛鵛还入笼。
世人指为武，谁复励严冬。

与王胡之诗（谢安）
绣云绮构，丹霞增辉。濛泛仰映，扶桑散蕤。吾贤领隽，迈俗凤飞。
含章秀起，坦步远遗。

答习凿齿嘲（释道安）
猛虎当道食，不觉蚊虻来。

咏诗（释道宝）
安知万里水，初发滥觞时。

庐山东林杂诗（释慧远）
崇岩吐清气，幽岫栖神迹。希声奏群籁，响出山溜滴。
有客独冥游，径然忘所适。挥手抚云门，灵关安足辟。
流心叩玄扃，感至理弗隔。孰是腾九霄，不奋冲天翮。
妙同趣自均，一悟超三益。

答陆机诗（顾秘）
恢恢太素，万物初基。在昔哲人，观众济时。

观化决疑诗（庐山诸沙弥）
谋始创大业，问道叩玄篇。妙唱发幽蒙，观化悟自然。
观化化已及，寻化无间然。生皆由化化，化化更相缠。
宛转随化流，漂浪入化渊。五道化为海，孰为知化仙。
万化同归尽，离化化乃玄。悲哉化中客，焉识化表年。

十喻诗（鸠罗摩什）
一喻以喻空，空必待此喻。借言以会意，意尽无会处。
既得出长罗，住此无所住。若能映斯照，万象无来去。

答伏武仲诗（挚虞）
邂逅之遇，良愿是适。同闬比屋，笑语卒获。望宋谓近，曾不咫尺。
一苇则杭，矧兹隔壁。

杂诗（棘据）
吴寇未殄灭，乱象侵边疆。天子命上宰，作蕃于汉阳。
开国建元士，玉帛聘贤良。予非荆山璞，谬登和氏场。
羊质服虎文，燕翼假凤翔。既惧非所任，怨彼南路长。
千里既悠邈，路次限关梁。仆夫罢远涉，车马困山冈。
深谷下无底，高岩暨穹苍。丰草停滋润，雾露沾衣裳。
玄林结阴气，不风自寒凉。顾瞻情感切，恻怆心哀伤。
士生则悬弧，有事在四方。安得恒逍遥，端坐守闺房。
引义割外情，内感实难忘。

诗（麋元）
苍苍陵上柏，参差列成行。童童安石榴，列生神道傍。

抚琴歌（庐山夫人女婉）
登庐山兮郁嵯峨，晞阳风兮拂紫霞。招若人兮濯灵波，欣良运兮畅云柯。
弹鸣琴兮乐莫过，云龙会兮登太和。

赠吴处玄诗（邯郸淳）
我受上命，来随临菑。与君子处，曾未盈期。见召本朝，驾言趣期。
群子重离，首命于时。饯我路隅，赠我嘉辞。既受德音，敢不答之。
余惟薄德，既局且鄙。见养贤侯，于今四祀。既庇西伯，永誓没齿。
今也被命，义在不俟。瞻恋我侯，又慕君子。行道迟迟，体逝情止。
岂无好爵，惧不我与。圣主受命，千载一遇。攀龙附凤，必在初举。
行矣去矣，别易会难。自强不息，人谁获安。愿子大夫，勉篑成山。
天休方至，万福尔臻。

临终诗（苻朗）
四大起保因，聚散无穷已。既适一生中，又入一死理。
冥心乘和畅，未觉有终始。如何箕山夫，奄焉处东市。
旷此百年期，远同嵇叔子。命也归自天，委化任冥纪。

懊侬歌（绿珠）
丝布涩难缝，令侬十指穿。黄牛细犊车，游戏出孟津。

赠石季伦诗（棘腆）
深蒙君子眷，雅顾出群俗。受宝取诸怀，所赠非珠玉。
凡我二三子，执手携玉腕。嘉言从所好，企予结云汉。
望风整轻翮，因虚举双翰。朝游情渠侧，日夕登高馆。

怨诗（翾风）
春华谁不美，卒伤秋落时。突烟还自低，鄙退岂所期。
桂芳徒自蠹，失爱在蛾眉。坐见芳时歇，憔悴空自嗤。

上郡吏民为冯氏兄弟歌（无名氏）
大冯君。小冯君。兄弟继踵相因循。聪明贤知惠吏民。
政如鲁卫德化钧。周公康叔犹二君。

朝陇首（无名氏）
朝陇首，览西垠。雷电尞，获白麟。爰五止，显黄德。图匈虐，熏鬻殛。
辟流离，抑不详。宾百僚，山河飨。掩回辕，鬗长驰。腾雨师，洒路陂。
流星陨，感惟风。籋归云，抚怀心。

董逃歌（无名氏）
承乐世董逃。游四郭董逃。蒙天恩董逃。带金紫董逃。
行谢恩董逃。整车骑董逃。垂欲发董逃。与中辞董逃。
出西门董逃。瞻宫殿董逃。望京城董逃。日夜绝董逃。
心摧伤董逃。

自为童谣（卞彬）
可怜可念尸著服。孝子不在日代哭。列箫暂鸣死列族。

奉和湘东王教班婕妤诗（孔翁归）
长门与长信，日暮九重空。雷声听隐隐，车响绝珑珑。
恩光随妙舞，团扇逐秋风。铅华谁不慕，人意自难终。

悲平城诗（王肃）
悲平城。驱马入云中。阴山常晦雪。荒松无罢风。

学阮步兵体诗（王素）
沈情发遐虑，纡郁怀所思。仿佛闻箫管，鸣凤接嬴姬。
联绵共云翼，燕婉相携持。寄言芳华士，宠利不常期。
泾渭分清浊，视彼谷风诗。

杂诗（王微）
桑妾独何怀，倾筐未盈把。自言悲苦多，排却不肯舍。
妾悲叵陈诉，填忧不销冶。寒雁归所从，半途失凭假。
壮情抃驱驰，猛气捍朝社。常怀云汉渐，常欲复周雅。
重名好铭勒，轻躯愿图写。万里渡沙漠，悬师蹈朔野。
传闻兵失利，不见来归者。奚处埋旌麾，何处丧车马。
拊心悼巷人，零泪覆面下。徒谓久别离，不见长孤寡。
寂寂掩高门，寥寥空广厦。待君竟不归，收颜今就槚。

赠王俭诗（王僧佑）
汝家在市门，我家在南郭。汝家饶宾侣，我家多鸟雀。

旦发渔浦潭诗（丘迟）
渔潭雾未开，赤亭风已飏。棹歌发中流，鸣鞞响沓障。
村童忽相聚，野老时一望。诡怪石异象，崭绝峰殊状。
森森荒树齐，析析寒沙涨。藤垂岛易陟，崖倾屿难傍。
信是永幽栖，岂徒暂清旷。坐啸昔有委，卧治今可尚。

往虎窟山寺诗（孔焘）
圣情想区外，脂驾出西南。前驱闻凤管，后乘跃龙骖。
爰游非逸豫，幽谷有灵龛。兼觌息心者，宴坐临清潭。
禅食宁须稼，云衣不待蚕。苹荇缘涧壑，萝葛蔓松楠。
莺林响初转，春畦药欲含。惑心随教遣，法味与恩覃。
庶凭八解力，永灭六尘贪。

别萧咨议诗（王延）
霏云承永夜，皓烛骛离轩。执酒怆谁与，举袖默无言。
忍兹君为别，如此岁方暄。年深北岫时，鸟思南国园。
江上愁别日，阶下树芳荪。

九日诗（王脩已）
霜威始落翠，寒气初入堂。隋珠烂似烛，悬黎疑夜光。
舞步因弦折，歌声随袂扬。夜深闻漏缓，檐虚觉唱长。

观乐应诏诗（王暕）
赵瑟含清音，秦筝凝逸响。参差陈九夏，依迟分四上。
从风绕金梁，含云映珠网。递奏岂二八，繁弦非一两。
幸叨东郭吹，侧陪南风赏。忘味信铿锵，餐和终俯仰。
轻尘已飞散，游鱼亦翻荡。恩光实难遇，咏言宁易放。

古意诗（王僧孺）
青丝控燕马，紫艾饰吴刀。朝风吹锦带，落日映珠袍。
陆离关右客，照耀山西豪。虽非学诡遇，终是任逢遭。
人生会有死，得处如鸿毛。宁能偶鸡鹜，寂寞隐蓬蒿。

赠记室羊徽其属疾在外诗（丘渊之）
予业弗高，屡羁尘役。勉彼俭勤，忝此坟籍。识以荣期，颜以厚积。
庶凭纳污，伫规三益。

羁谣（孔仲智）
芳杜觞春酒，仿佛伤山时。徒歌不成乐，空以羁自悲。
羁悲怀土心，遽复还山路。迨及春复时，无使春光暮。

白马篇（孔稚圭）
骥子局且鸣，铁阵与云平。汉家嫖姚将，驰突匈奴庭。
少年斗猛气，怒发为君征。雄戟摩白日，长剑断流星。
早出飞狐塞，晚泊楼烦城。虏骑四山合，胡尘千里惊。
嘶笳振地响，吹角沸天声。左碎呼韩阵，右破休屠兵。
横行绝漠表，饮马瀚海清。陇树枯无色，沙草不常青。
勒石燕然道，凯归长安亭。县官知我健，四海谁不倾。
但使强胡灭，何须甲第成。当今丈夫志，独为上古英。

长安有狭邪行（王囧）
名都驰道傍，华毂乱锵锵。道逢佳丽子，问我居何乡。
我家洛川上，甲第遥相望。珠扉玳瑁床，绮席流苏帐。
大子执金吾，次子中郎将。小子陪金马，遨游蔑卿相。
三子俱休沐，风流郁何壮。三子俱会同，肃雍多礼让。
三子俱还室，丝管纷寥亮。大妇裁舞衣，中妇学清唱。
小妇窥镜影，弄此朝霞状。佳人且少留，为君绕梁唱。

阿子歌（王金珠）
可怜双飞凫，飞集野田头。饥食野田草，渴饮清河流。

第五兄揖到太傅竟陵王属奉诗（王寂）
天遥远汉，日华月丽。彦无沉隐，贤岂幽滞。如兰斯芬，如花斯蒂。
臣实有恭，皇亦有惠。

宋四厢乐歌廿首（王韶之）
法章既设，初筵长舒。济济列辟，端委皇除。饮和无盈，威仪有馀。
温恭在位，敬终如初。

前溪歌（包明月）
当曙与未曙。百鸟啼窗前。独眠抱被叹。忆我怀中侬。
单情何时双。

雉子斑（毛处约）
春物始芳菲，春雉正相追。涧响连朝雊，花光带锦衣。
窜迹时移影，惊媒或乱飞。能使如皋路，相逢巧笑归。

联句诗（元恭）
既逢尧舜君，愿上万年寿。平生好玄默，惭为万国首。
圣主临万机，享世永无穷。岂唯被丰草，方亦及昆虫。
朝贤既济济，野苗又芃芃。君臣体鱼水，书轨一华戎。
微臣信庆渥，何以答华嵩。

卧疾叙意诗（王秀之）
贞悔不少期，福极固难豫。疾药虽一途，遂以千百虑。
景仄念徂龄，带缓每危曙。循躬既已兹，况复岁将暮。
层冰日夜多，飞云密如雾。归鸿互断绝，宿鸟莫能去。
辍我丘中琴，良由一嗟故。隐沦迹有违，宰官功未树。
何用揽余情，恨恨此故路。岂言劳者歌，且曰幽人赋。

离夜诗（王常侍）
月没高楼晓，云起扶桑时。烛筵暧无色，行住闵相悲。
当轩已凝念，况乃清江湄。怀人忽千里，谁缓鬓徂丝。

三妇艳（王筠）
大妇留芳褥，中妇对华烛。小妇独无事，当轩理清曲。
丈人且安卧，艳歌方断续。

大言应令诗（王锡）
欲游五岳。迫不得申。杖千里之木。鲙横海之鳞。

拟古诗（王叔之）
客从北方来，言欲到交趾。远行无他货，惟有凤皇子。
百金我不欲，千金难为市。谁知岩穴中，箫笙终夜起。

夏潦省宅诗（任豫）
风棹出天街，星言指沈室。顿楫俄毁垣，恻然悼穷陌。
春为发大道，夏为溆潮拆。贵者陋怀居，鄙人安朝夕。
生长数十载，幸佑见衰白。堂遗孤孩音，庭馀笄龀迹。
入似聚族慰，出为里仁惜。

赋得白云抱幽石诗（孔范）
白云浮远盖，飘飘绕石飞。带莲萦锦色，拂镜下仙衣。
阵结香炉隐，罗成玉女微。能感荆王梦，阳台杂雨归。

懊侬曲歌（王仲雄）
赏叹负情侬，郎今果何许。君行不净心，那得恶人题。

赋得巫山高诗（王泰）
迢递巫山竦，远天新霁时。树交凉去远，草合影开迟。
谷深流响咽，峡近猿声悲。只言云雨状，自有神仙期。

七夕月下诗（王僧达）
远山敛氛寝，广庭扬月波。气往风集隙，秋还露泫柯。
节期既已孱，中宵振绮罗。来欢讵终夕，收泪泣分河。

听邻妓诗（丘巨源）
披衽乏游术，凭轼寡文才。蓬门长自寂，虚席视生埃。
贵里临倡馆，东邻歌吹台。云间娇响彻，风末艳声来。
飞华瑶翠幄，扬芬金碧杯。久绝中州美，从念尸乡灰。
遗情悲近世，中山安在哉。

咏人聘妾仍逐琴心诗（伏知道）
春色转相催，佳人心自回。长卿琴已弄，秦嘉书未来。
挂冠易分绶，荐枕缺因媒。染香风即度，登垣花正开。
贞楼若高下，如何上阳台。

赠王僧辩诗（朱超）
故人总连率，方舟下汉池。玉节交横映，金铙前后吹。
聚图匡汉业，倾产救韩危。昔时明月夜，荫羽切高枝。
冲天势已远，控地力先疲。各言献捷后，几处泣生离。

别南海宾化侯诗（江总）
石关通越井，蒲涧迩灵洲。此地何辽夐，群英逐远游。
高才袁彦伯，令誉许文休。悠焉值君子，复此映芳猷。
崤函多险涩，星琯壮环周。分歧泣世道，念别伤边秋。
断山时结雾，平海若无流。惊鹭一群起，哀猿数处愁。
是日送归客，为情自可求。终谢能鸣雁，还同不系舟。
其如江海泣，惆怅徒离忧。

宣贵妃挽歌（江智渊）
袿襚来尘寂，筵俎竟虚存。云松方霭露，风草已声原。

棹歌行（阮研）
芙蓉始出水，绿荇叶初鲜。且停白雪和，共奏激楚弦。
平生此遭遇，一日当千年。

赠谢府君览诗（吴兴妖神）
玉钗空中堕，金钿色行歇。独泣谢春风，孤夜伤明月。

送别不及赠何殷二记室诗（朱记室）
凭轼徒下泪，裁书路已赊。远鼓依林响，连樯倚岸斜。
山开云吐气，风愤浪生花。即此余伤别，何论尔望家。
二君勖琬琰，无使没泥沙。

采莲讽（江从简）
欲持荷作柱，荷弱不胜梁。欲持荷作镜，荷暗本无光。

津渚败船诗（江禄）
可爱木兰资，可怜丹桂质。逐浪徒言是，乘风还自失。
草蔓䒁长理，沙巨舷难出。陆沈成许去，无复乘流日。

奉和湘东王教班婕妤诗（何思澄）
寂寂长信晚，雀声喧洞房。蜘蛛网高阁，驳藓被长廊。
虚殿帘帷静，闲阶花蕊香。悠悠视日暮，还复守空床。

为徐陵伤妾（何曼才）
迟迟衫掩泪，悯悯恨萦胸。无复专房日，犹望下山逢。

闺怨诗（吴思玄）
金风响洞房，佳人心自伤。泪随明月下，愁逐漏声长。
灯前羞独鹄，枕上怨孤凰。自觉鸳帷冷，谁怜珠被凉。

还东田宅赠朋离诗（朱异）
应生背芒说，石子河阳文。虽有遨游美，终非沮溺群。
曰余今卜筑，兼以隔嚣纷。池入东陂水，窗引北岩云。
槿篱集田鹭，茅檐带野芬。原隰何逦迤，山泽共氛氲。
苍苍松树合，耿耿樵路分。朝兴候崖晚，暮坐极林曛。
恁高眺虹霓，临下瞰耕耘。岂直娱衰暮，兼得慰殷勤。
怀劳犹未弭，独有望夫君。

和定襄侯楚越衫诗（江伯瑶）
裁缝在箧笥，薰鬓带馀香。开著不忍看，一见落千行。

三日华林园公宴诗（邢邵）
回銮自乐野，弭盖属瑶池。五丞接光景，七友树风仪。
芳春时欲遽，览物惜将移。新萍已冒沼，馀花尚满枝。
草滋径芜没，林长山蔽亏。芳筵罗玉俎，激水漾金卮。
歌声断以续，舞袖合还离。

皇太子释奠诗（何胤）
昭昭储后，悊秀克明。徽若稽古，体睿申情。往行内洁，前言外清。
纡光隆业，让龈胶庭。

棹歌行（吴迈远）
十三为汉使，孤剑出皋兰。西南穷天险，东北毕地关。
岷山高以峻，燕水清沮寒。一去千里孤，边马何时还。
遥望烟嶂外，障气郁云端。始知身死处，平生从此残。

赠庐山神徐君诗（吴猛）
仰瞩列仙馆，俯察王神宅。旷载畅幽怀，倾盖付三益。

渌水曲（江奂）
塘上蒲欲齐，汀洲杜将歇。春心既易荡，春流岂难越。
桂棹及晚风，菱江映初月。芳香若可赠，为君步罗袜。

雨雪曲（江晖）
边城风雪至，游子自心悲。风哀笳弄断，雪暗马行迟。
轻生本为国，重气不关私。恐君犹不信，抚剑一扬眉。

哭陈昭诗（何胥）
思人适旧馆，寂寞非一源。无复酣歌乐，空馀燕雀喧。
落晖隐穷巷，秋风生故园。抚孤空对此，零泪欲奚言。

离夜诗（江孝嗣）
石泉行可照，兰杜向含风。离歌上春日，芳思徒以空。
情遽晓云发，心在夕何终。幽琴一罢调，清醑复谁同。

从征虏始安王道中诗（江淹）
乘笏从帷幕，仄身豫休明。君子未获晏，小人亦自营。
结轩首凉野，驱马傃寒城。容裔还乡棹，逶迤去国旌。
山气亘百里，山色与云平。乔松日夜竦，红霞旦夕生。
徒惭恩厚概，空抱春施名。仰愿光威远，岁晏返柴荆。

芳树篇（何承天）
芳树生北庭，丰隆正徘徊。翠颖陵冬秀，红葩迎春开。
佳人闲幽室，惠心婉以谐。兰房掩绮幌，绿草被长阶。
日夕游云际，归禽命同栖。皓月盈素景，凉风拂中闺。
哀弦理虚堂，要妙清且凄。啸歌流激楚，伤此硕人怀。
梁尘集丹帷，微飙扬罗袿。岂怨嘉时暮，徒惜良愿乖。

秋夕仰赠从兄寘南诗（何逊）
阶蕙渐翻叶，池莲稍罢花。高树北风响，空庭秋月华。
寸心怀是夜，寂寂漏方赊。抚弦乏欢娱，临觞独叹嗟。
凄怆户凉入，徘徊檐影斜。无为淹戚里，见就还田家。

乌栖曲（岑之敬）
骢马直去没浮云，河渡冰开两岸分。鸟藏日暗行人息，空栖只影长相忆。
明月二八照花新，当垆十五晚留宾。

神士赋歌（李谧）
周孔重儒教，庄老贵无为。二途虽如异，一是买声儿。
生乎意不惬，死名用何施。可心聊自乐，终不为人移。
脱寻余志者，陶然正若斯。

长安少年行（沈炯）
长安好少年，骢马铁连钱。陈王装脑勒，晋后铸金鞭。
步摇如飞燕，宝剑似舒莲。去来新市侧，遨游大道边。
道边一老翁，颜鬓如衰蓬。自言居汉世，少小见豪雄。
五侯俱拜爵，七贵各论功。建章通北阙，复道度南宫。
太后居长乐，天子出回中。玉辇迎飞燕，金山赏邓通。
一朝复一日，忽见朝市空。扶桑无复海，昆山倒向东。
少年何假问，颓龄值福终。子孙冥灭尽，乡闾复不同。
泪尽眼方暗，髀伤耳自聋。杖策寻遗老，歌啸咏悲翁。
遭随各有遇，非敢访童蒙。

春夜醮五岳图文诗（周弘让）
夜静琼筵谧，月出杏坛明。香烟百和吐，灯色九微清。
五岳移龙驾，十洲回凤笙。目想灵人格，心属羽衣轻。
蕙肴荐神享，桂醑达遥诚。熙然聊自得，挹酒念浮生。

答吴均诗（周兴嗣）
明灯照暗室，边韶对赵壹。但酌中山酒，唯甘江浦橘。
风动云人箕，雨至月离毕。王丹赠不拜，是我相知日。

咏日应赵王教诗（孟康）
金乌升晓气，玉槛漾晨曦。先泛扶桑海，返照若华池。
洛浦全开镜，衡山半隐规。相欢承爱景，共惜寸阴移。

早春诗（宗懔）
昨暝春风起，今朝春气来。莺鸣一两啭，花树数重开。
散粉成初蝶，剪彩作新梅。游客伤千里，无暇上高台。

征虏亭饯王少傅（范广渊）
挂冠东门阎，归褐西唐足。结辙尘高衢，祖供悬长麓。
韩卿辞辇路，疏傅知殆辱。素德烛光尘，玄轨芳前觉。

经汉高庙诗（范泰）
啸吒英豪萃，指挥五岳分。乘彼道消势，遂廓宇宙氛。
重瞳岂不伟，奋臂腾群雄。壮力拔高山，猛气烈迅风。
恃勇终必挠，道胜业自隆。

乐游应诏诗（范晔）
崇盛归朝阙，虚寂在川岑。山梁协孔性，黄屋非尧心。
轩驾时未肃，文囿降照临。流云起行盖，晨风引銮音。
原薄信平蔚，台涧备曾深。兰池清夏气，修帐含秋阴。
遵渚攀蒙密，随山上岖嵚。睇目有极览，游情无近寻。
闻道虽已积，年力互颓侵。探已谢丹黻，感事怀长林。

拟招隐士（范缜）
修竹苞生兮山之岭。缤纷葳蕤兮下交阴。木茏丛兮巍峨。
川泽泱漭兮云雾多。悲猿鸣噪兮啸俦侣。攀折芳条兮聊停伫。
夫君兮不还。蕙华不凋残。岁晏兮忧未开。草虫鸣兮凄凄。
萧兮森兮玄涧深。怅徬徨兮沈吟。纷纷庵薆。穷岩穴兮。
熊窟幽林。杳冥兮吁可畏。嵚崟兮倾欹。飞泉兮激沫。
散漫兮淋漓。弱萝兮修葛。互蔓兮长枝。绿林兮被崖。
随风兮纷披。猛兽兮封狐。眈眈兮视余。扶藤兮直上。
岩岩兮嶷嶷。霏霏兮敷敷。赤豹兮文狸。攀腾兮相追。
思慕公子兮心迟迟。寒风厉兮鸱枭吟。鸟悲鸣兮离其群。
公子去兮亲与亲。行露厌浥兮似中人。

起夜来（柳恽）
城南断车骑，阁道覆青埃。露华光翠网，月影入兰台。
洞房且莫掩，应门或复开。飒飒秋桂响，非君起夜来。

千里思（祖叔辨）
细君辞汉宇，王嫱即虏衢。寂寂人径阻，迢迢天路殊。
忧来似悬旆，泪下若连珠。无因上林雁，但见边城芜。

示程伯达诗（胡叟）
群犬吠新客，佞暗排疏宾。直途既已塞，曲路非所遵。
望卫惋祝鮀，盻楚悼灵均。何用宣忧怀，托翰寄辅仁。

拟相逢狭路间（荀昶）
朝发邯郸邑，暮宿井陉间。井陉一何狭，车马不得旋。
邂逅相逢值，崎岖交一言。一言不容多，伏轼问君家。
君家诚易知，易知复易博。南面平原居，北趣相如阁。
飞楼临名都，通门枕华郭。入门无所见，但见双栖鹤。
栖鹤数十双，鸳鸯九相追。大兄珥金珰，中兄振缨緌。
伏腊一来归，邻里生光辉。小弟无所为，斗鸡东陌逵。
大妇织纨绮，中妇缝罗衣。小妇无所作，挟瑟弄音徽。
丈人且却坐，梁尘将欲飞。

题所居斋柱诗（柳镇）
江小不久计，要适暂居心。况念洛阳士，今来归旧林。

莲调诗（祖孙登）
长川落照日，深浦漾清风。弱柳垂江翠，新莲夹岸红。
船行疑泛迥，月映似沈空。愿逐琴高戏，乘鱼入浪中。

咏残灯诗（纪少瑜）
残灯犹未灭，将尽更扬辉。唯馀一两焰，才得解罗衣。

长安听百舌诗（韦鼎）
万里风烟异，一鸟忽相惊。那能对远客，还作故乡声。

采菱曲（徐勉）
相携及嘉月，采菱渡北渚。微风吹棹歌，日暮相容与。
采采不能归，望望方延伫。傥逢遗佩人，预以心相许。

宋章庙乐舞歌 休成乐（殷淡）
酾醴具登，嘉俎咸荐。飨洽诚陈，礼周乐遍。祝辞罢裸，序容辍县。
跸动端庭，銮回严殿。神仪驻景，华汉亭虚。八灵案卫，三祗解途。
翠盖耀澄，罼奕凝宸。玉镳息节，金辂怀音。式诚达孝，底心肃感。
追凭皇鉴，思承渊范。神锡懋祉，四纬昭明。仰福帝徽，俯齐庶生。

日出东南隅行（殷谋）
秦楼出佳丽，正值朝日光。陌头能驻马，花处复添香。

从驾游山诗（袁奭）
天游响仙跸，春望动神衷。涧水含初溜，山花发早丛。
玉舆明淑景，珠旗转瑞风。平原与上路，佳气远葱葱。

胡无人行（徐摛）
列楹登鲁殿，拥絮拭胡妆。犹将汉闺曲，谁忍奏毡房。
遥忆甘泉夜，暗泪断人肠。

咏贞妇彭城刘氏诗（高允）
两仪正位，人伦肇甄。爰制夫妇，统业承先。虽曰异族，气犹自然。
生则同室，终契黄泉。

华林北涧诗（徐爰）
总长潭兮括远源，下沈留兮起轻泉。回溪浚兮曲沼阻，冲波激兮濑浅浅。
贯九谷兮积灵芝，飞清寿兮洁澄连。

夏诗（徐朏）
夏景厌房栊，促席玩花丛。荷阴斜合翠，莲影对分红。
此时避炎热，清樽独未空。

破镜诗（徐德言）
镜与人俱去，镜归人未归。无复姮娥影，空留明月辉。

释奠诗（袁曜）
南庠贵齿，东学尚亲。卑躬下问，降礼师臣。圆冠济济，方领恂恂。
肄业既终，舍奠爰始。韶音递奏，笙镛间起。茨夏愔愔，晬容亹亹。
德奢并惭，陈信焉耻。

百里奚歌（高允生）
羁旅入秦庭，始得收显曜。释褐出辎车，卓为千乘道。
艳色进华容，繁弦发徵调。居贵易素心，翻然忘久要。
装金五羊皮，写情陈所告。岂徒望自伤，念君无定操。

经墓兴感诗（高延宗）
夜台长自寂，泉门无复明。独有鱼山树，郁郁向西倾。
睹物令人感，目极使魂惊。望碑遥堕泪，轼墓转伤情。
轩丘终见毁，千秋空建名。

中妇织流黄（徐陵）
落花还井上，春机当户前。带衫行障口，觅钏枕檀边。
数镊经无乱，新浆纬易牵。蜘蛛夜伴织，百舌晓惊眠。
封用黎阳土，书因计吏船。欲知夫婿处，今督水衡钱。

渡岸桥诗（阴铿）
画桥长且曲，傍险复凭流。写虹晴尚饮，图星昼不收。
跨波连断岸，接路上危楼。栏高荷不及，池清影自浮。
何必横南渡，方复似牵牛。

独酌谣（陆瑜）
独酌谣。芳气饶。一倾荡神虑。再酌动神飙。忽逢凤楼下。非待鸾弦招。
窗明影乘入。人来香逆飘。杯随转态尽。钏逐画杯摇。
桂宫非蜀郡。当垆也至宵。

咏孤石（高丽定法师）
迥石直生空，平湖四望通。岩根恒洒浪，树杪镇摇风。
偃流还渍影，侵霞更上红。独拔群峰外，孤秀白云中。

和约法师临友人诗（陶弘景）
我有数行泪，不落十馀年。今日为君尽，并洒秋风前。

寄夫诗（陈少女）
自君上河梁，蓬首卧兰房。安得一樽酒，慰妾九回肠。

采莲曲（陈叔宝）
相催暗中起，妆前日已光。随宜巧注口，薄落点花黄。
风住疑衫密，船小畏裾长。波文散动楫，茭花拂度航。
抵荷乱翠影，采袖新莲香。归时会被唤，且试入兰房。

游仙诗（陆慧晓）
旌翻玉华晦，神转云光移。袭舄黄山下，投佩朱路歧。

赞四君诗之扬雄（常景）
蜀江导清流，扬子挹馀休。含光绝后彦，覃思邈前修。
世轻久不赏，玄谈物无求。当途谢权宠，置酒得闲游。

咏跃鱼应诏诗（张骞）
戢鳞隐繁藻，颁首承绿漪。何用游溟澥，且跃天渊池。

咏楠榴枕诗（许瑶之）
端木生河侧，因病遂成妍。朝将云髻别，夜与蛾眉连。

奉迎大驾道路赋诗（傅亮）
夙棹发皇邑，有人祖我舟。饯离不以币，赠言重琳球。
知止道攸贵，怀禄义所尤。四牡倦长路，君辔可以收。
张邴结晨轨，疏董顿夕辀。东隅诚已谢，西景逝不留。
性命安可图，怀此作前修。敷衽铭笃诲，引带佩嘉谋。
迷宠非予志，厚德良未酬。抚躬愧疲朽，三省惭爵浮。
重明照蓬艾，万品同率由。忠诰岂假知，式微发直讴。

爱妾换马（庾肩吾）
渥水出腾驹，湘川实应图。来从西北道，去逐东南隅。
琴声悲玉匣，山路泣蘼芜。似鹿将含笑，千金会不俱。

钓竿篇（张正见）
结宇长江侧，垂钓广川浔。竹竿横翡翠，桂髓掷黄金。
人来水鸟没，楫度岸花沈。莲摇见鱼近，纶尽觉潭深。
渭水终须卜，沧浪徒自吟。空嗟芳饵下，独见有贪心。

白日歌（张融）
白日白日，舒天昭晖。数穷则尽，盛满则衰。

同沈恭子游虎丘寺有作（清远道士）
我本长殷周，遭罹历秦汉。四渎与五岳，名山尽幽窜。
及此寰区中，始有近峰玩。近峰何郁郁，平湖渺瀰漫。
吟俯川之阴，步上山之岸。山川共澄澈，光彩交凌乱。
白云蓊欲归，青松忽消半。客去川岛静，人来山鸟散。
谷深中见日，崖幽晓非旦。闻子盛游遨，风流足词翰。
嘉兹好松石，一言常累叹。忽谓余鬼神，忻君共幽赞。

奉报寄洛州诗（庾信）
舟师会孟津，甲子阵东邻。雷辕惊战鼓，剑室动金神。
幕府风云气，军门关塞人。长旌析鸟羽，合甲抱犀鳞。
星芒一丈燄，月晕七重轮。黎阳水稍渌，官渡柳应春。
无庸奉天眷，驱传牧南秦。繁词劳简牍，杂俗弊风尘。
上洛逢都尉，商山见逸民。留滞终南下，唯当一史臣。

短箫诗（张嵊）
促柱弦始繁，短萧吹初亮。舞袖拂长席，钟音由虡飏。
已落檐瓦间，复绕梁尘上。时属清夏阴，恩晖亦非望。

破扇（许倪）
蔽日无全影，摇风有半凉。不堪鄣巧笑，犹足动衣香。

讽真定公诗（鹿悆）
峄山万丈树，雕镂作琵琶。由此材高远，弦响蔼中华。

结袜子（温子升）
谁能访故剑，会自逐前鱼。裁纫终委箧，织素空有馀。

离合诗（贺道庆）
促席宴间夜，足欢不觉疲。咏歌无馀愿，永言终在斯。

犯虏将逃作诗（惠慕道士）
客子倦艰辛，夜出小平津。马色迷关吏，鸡鸣起戍人。
露鲜花敛影，月照宝刀新。问我将何去，北海就孙宾。

思公子（费昶）
公子才气饶，凌云自飘飘。东出斗鸡道，西登饮马桥。
夕冥银为烛，朝燔桂作焦。虞卿亦何命，穷极苦无聊。

感琵琶弦诗（冯淑妃）
虽蒙今日宠，犹忆昔时怜。欲知心断绝，应看膝上弦。

饯谢文学离夜诗（虞炎）
差池燕始飞，幂历草初辉。离人怅东顾，游子怆西归。
清潮已驾渚，溽露复沾衣。一乖当春聚，方掩故园扉。

斗鸡东郊道诗（褚玠）
春郊斗鸡侣，捧敌两逢迎。妒群排袖出，带勇向场惊。
锦毛侵距散，芥羽杂尘生。还同战胜罢，耿介寄前鸣。

戏为诗（褚緭）
帽上著笼冠，裤上著朱衣。不知是今是，不知非昔非。

上朝值雪诗（裴子野）
沐雪款千门，栉风朝万户。集霰渝丹黻，流云飘绣柱。
滴沥垂土膏，阑干悬石乳。

赠傅昭诗（虞通之）
英妙擅山东，才子倾洛阳。清尘谁能嗣，及尔遘遗芳。

自君之出矣（贾冯吉）
自君之出矣，红颜转憔悴。思君如明烛，煎心且衔泪。

闻侯方儿来寇诗（僧正惠侃）
羊皮赎去士，马革敛还尸。天下方无事，孝廉非哭时。

赋得处处春云生诗（蔡凝）
春色遍空明，春云处处生。入风衣暂敛，随车盖转轻。
作叶还依树，为楼欲近城。含愁上对影，似有别离情。

奉和夜听妓声诗（邓铿）
烛华似明月，鬟影胜飞桥。妓儿齐郑乐，争妍学楚腰。
新歌自作曲，旧瑟不须调。众中俱不笑，座上莫相撩。

答唐娘七夕所穿针诗（刘令娴）
倡人助汉女，靓妆临月华。连针学并蒂，萦缕作开花。
孀闺绝绮罗，揽赠自伤嗟。虽言未相识，闻道出良家。
曾停霍君骑，经过柳惠车。无由一共语，暂看日升霞。

咏荔枝诗（刘霁）
叔师贵其珍，武仲称其美。良由自远致，含滋不留齿。

紫骝马（独孤嗣宗）
倡楼望早春，宝马度城闉。照曜桃花径，蹀躞采桑津。
金羁丽初景，玉勒染轻尘。远听珂惊急，犹是画眉人。

飞来双白鹤（萧绎）
紫盖学仙成，能令吴市倾。逐舞随疏节，闻琴应别声。
集田遥赴影，隔雾近相鸣。时从洛浦渡，飞向辽东城。

野田黄雀行（萧毂）
弱躯愧彩饰，轻毛非锦文。不知鸿鹄志，非是凤皇群。
作风随浊雨，入曲应玄云。空城旧侣绝，沧海故交分。
宁死明珠弹，且避鹰将军。

古意赠今人诗（鲍令晖）
寒乡无异服，衣毡代文练。日月望君归，年年不解綖。
荆扬春早和，幽冀犹霜霰。北寒妾已知，南心君不见。
谁为道辛苦，寄情双飞燕。形迫杼煎丝，颜落风催电。
容华一朝尽，惟馀心不变。

采药游名山（刘删）
名山本郁盘，道士贵黄冠。独驭千年鹤，来寻五色丸。
石床新溜乳，金灶欲成丹。定知无二价，非复在长安。

相逢狭路间（刘遵）
春晚驾香车，交轮碍狭斜。所恐帷风入，疑伤步摇花。
含羞隐年少，何因问妾家。青楼临上路，相期竟路赊。

晦日泛舟应诏诗（卢元明）
轻灰吹上管，落蓂飘下蒂。迟迟春色华，晼晼年光丽。

石桥诗（萧若静）
连延过绝涧，迢递跨长津。已数逢仙客，兼曾度獦人。

赋得翠石应令诗（萧雉）
依峰形似镜，构岭势如连。映林同绿柳，临池乱百川。
壁苔终不落，丹字本难传。迈有东明上，来游皆羽仙。

登云峰山观海岛诗（郑道昭）
山游悦遥赏，观沧眺白沙。云路沈仙驾，灵章飞玉车。
金轩接日彩，紫盖通月华。腾龙蔼星水，翻凤映烟家。
往来风云道，出入朱明霞。雾帐芳宵起，蓬台植汉邪。
流精丽旻部，低翠曜天葩。此瞩宁独好，斯见理如麻。
秦皇非徒驾，汉武岂空嗟。

发新林浦赠同省诗（刘显）
回首望归途，山川邈离异。落日悬秋浦，归鸟飞相次。
感物伤我情，惆怅怀亲懿。

惊早露诗（刘憺）
九畹凝芳叶，百草莹新珠。盈荷虽不润，拂竹竟难枯。

离合诗赠尚书令何敬容诗（萧巡）
伎能本无取，支叶复单贫。柯条谬承日，木石岂知晨。
狗马诚难尽，犬羊非易驯。敩嚬既不似，学步孰极真。
寔由紊朝典，是曰蠹彝伦。俗化于兹鄙，人涂自此分。

屏风诗（萧悫）
秦皇临碣石，汉帝幸明庭。非关重游豫，直是爱长龄。
读记知州所，观图见岳形。晓识仙人气，夜辨少微星。
服银有秘术，蒸丹传旧经。风摇百影树，花落万春亭。
飞流近更白，丛竹远弥青。逍遥保清畅，因持悦性情。

落日看还诗（鲍泉）
妖姬竞早春，上苑逐名辰。苔轻变水色，霞浓掩日轮。
雕梦斜落景，画扇拂游尘。衣香遥已度，衫红远更新。
谁家荡舟妾，何处织缣人。

咏萍诗（刘绘）
可怜池内萍，葐蒀紫复青。巧随浪开合，能逐水低平。
微根无所缀，细叶讵须茎。漂泊终难测，留连如有情。

孀妇吟（萧总）
寒夜静房栊，孤妾思偏丛。悲生聚绀黛，泪下浸妆红。
蓄恨萦心里，含啼归帐中。会须明月落，那忍见床空。

松柏篇（鲍照）
松柏受命独，历代长不衰。人生浮且脆，鴥若晨风悲。
东海迸逝川，西山导落晖。南郊悦籍短，蒿里收永归。
谅无畴昔时，百病起尽期。志士惜牛刀，忍勉自疗治。
倾家行药事，颠沛去迎医。徒备火石苦，奄至不得辞。
龟龄安可获，岱宗限已迫。睿圣不得留，为善何所益。
舍此赤县居，就彼黄垆宅。永离九原亲，长与三辰隔。
属纩生望尽，阖棺世业埋。事痛存人心，恨结亡者怀。
祖葬既云及，圹隧亦已开。室族内外哭，亲疏同共哀。
外姻远近至，名列通夜台。扶舆出殡宫，低回恋庭室。
天地有尽期，我去无还日。居者今已尽，人事从此毕。
火歇烟既没，形销声亦灭。鬼神来依我，生人永辞诀。
大暮杳悠悠，长夜无时节。郁湮重冥下，烦冤难具说。
安寝委沉寞，恋恋念平生。事业有馀结，刊述未及成。
资储无担石，儿女皆孩婴。一朝放舍去，万恨缠我情。
追忆世上事，束教以自拘。明发靡怡悆，夕归多忧虞。
撤闲晨径流，辍宴式酒濡。知今瞑目苦，恨失尔时娱。
遥遥远民居，独埋深壤中。墓前人迹灭，冢上草日丰。
空床响鸣蜩，高松结悲风。长寐无觉期，谁知逝者穷。
生存处交广，连榻舒华茵。已没一何苦，楛哉不容身。
昔日平居时，晨夕对六亲。今日掩奈何，一见无谐因。
礼席有降杀，三龄速过隙。几筵就收撤，室宇改畴昔。
行女游归途，仕子复王役。家世本平常，独有亡者剧。
时祀望归来，四节静茔丘。孝子抚坟号，父子知来不。
欲还心依恋，欲见绝无由。烦冤荒陇侧，肝心尽崩抽。

游鼍湖诗（刘义庆）
暄景转谐淑，草木目滋长。梅花覆树白，桃杏发荣光。

登山望雷居士精舍同沈右卫过刘先生墓下作诗（萧子良）
汉陵淹馆芜，晋殄洙风缺。五都声论空，三河文义绝。
兴礼迈前英，谈玄逾往哲。明情日夜深，徽音岁时灭。
垣井总已平，烟云从容裔。尔叹牛山悲，我悼惊川逝。

秋朝野望诗（刘逖）
驻车凭险岸，飞盖历平湖。菊寒花稍发，莲秋叶渐枯。
向浦低行雁，排空转噪乌。若将君共赏，何处减城隅。

同泰僧正讲诗（萧统）
放光闻鹫岳，金牒秘香城。穷源绝有际，离照归无名。
若人聆至寂，寄说表真冥。能令梵志遣，亦使群魔惊。
宝珠分水相，须弥会色形。学徒均染氎，游士譬春英。
伊予寡空智，徒深爱怯情。舒金起祗苑，开筵慕肃成。
年钟倏从变，弦望聚舒盈。今开火林聚，净土接承明。
掖影连高塔，法鼓乱严更。雷声芳树长，月出地芝生。
已知法味乐，复悦玄言清。何因动飞辔，暂使尘劳轻。

咏繁华诗（刘泓）
可怜宜出众，的的最分明。秀眉开双眼，风流著语声。

赠北使诗（潘徽）
业定三边静，时和四海敦。行人仍礼籍，使者接輶轩。
宾荣君享燕，客踞我司存。既美齐婴学，欣逢郑产言。
琴酒时欢会，篇章极讨论。回旌逗陇左，返轴指河源。
塞榆行隐路，津柳稍垂门。日沈山气合，潮落水花翻。
离情欲寄鸟，别泪不因猿。所可缄怀袖，方以代兰萱。

冬夜咏妓诗（萧放）
佳丽尽时年，合瞑不成眠。银龙衔烛烬，金凤起炉烟。
吹篪先弄曲，调筝更撮弦。歌还团扇后，舞出妓行前。
绝代终难及，谁复数神仙。

长安道（萧贲）
前登灞陵道，还瞻渭水流。城形类北斗，桥势似牵牛。
飞轩驾良驷，宝剑杂轻裘。经过狭斜里，日暮与淹留。

群鹤咏（萧道成）
八风舞遥翮，九野弄清音。一摧云间志，为君苑中禽。

喜雨诗（谢庄）
燕起知风舞，础润识云流。冽泉承夜湛，零雨望晨浮。
合颖行盛茂，分穗方盈畴。

彭城会诗（谢晦）
先荡临淄秽，却清河洛尘。华阳有逸骥，桃林无伏轮。

为颜氏赋诗（韩兰英）
丝竹犹在御，愁人独向隅。弃置将已矣，谁怜微薄驱。

谶诗（释宝志）
昔年三十八，今年八十三。四中复有四，城北火酣酣。

咏孤石（释惠标）
中原一孤石，地理不知年。根含彭泽浪，顶入香炉烟。
崖成二鸟翼，峰作一芙莲。何时发东武，今来镇蠡川。

饯友之绥安诗（顾野王）
谷风扬暖律，扶旭开馀霭。兰芽被平皋，冰澌泮微濑。
悟彼芳岁新，惬此赏心会。丝竹邯郸倡，朋游邺中盖。
贡橘伟含滋，仙鲻妙飞鲙。崚嶒眺广岳，浩溔穷溟海。
众宾悦礼遇，远俗怀仙爱。操输本非工，无讥比曹郐。

阳春歌（檀秀才）
青春献初岁，白日映雕梁。兰萌犹自短，柳叶未能长。
已见花红发，复闻花蕊香。乘紫试游衍，谁知心独伤。

富春渚诗（谢灵运）
宵济渔浦潭，旦及富春郭。定山缅云雾，赤亭无淹薄。
溯流触惊急，临圻阻参错。亮乏伯昏分，险过吕梁壑。
荐至宜便习，兼山贵止托。平生协幽期，沦踬困微弱。
久露干禄请，始果远游诺。宿心渐申写，万事俱零落。
怀抱既昭旷，外物徒龙蠖。

鞠歌行（谢惠连）
翔驰骑。千里姿。伯乐不举谁能知。南荆璧。万金赀。
卞和不斫与石离。年难留。时易陨。厉志莫赏徒劳疲。
沮齐音。溺赵吹。匠石善运郢不危。古绵眇。理参差。
单心慷慨双泪垂。

赠中尉李彪诗（韩延之）
贾生谪长沙，董儒诣临江。愧无若人迹，忽寻两贤踪。
追昔渠阁游，策驽厕群龙。如何情愿夺，飘然独远从。
痛哭去旧国，衔泪届新邦。哀哉无援民，嗷然失侣鸿。
彼苍不我闻，千里告志同。

三洲歌（释法云）
三洲断江口。水从窈窕河旁流。啼将别共来。长相思。

临终诗（释智恺）
千月本难满，三时理易倾。石火无恒焰，电光非久明。
遗文空满笥，徒然昧后生。泉路方幽噎，寒陇向凄清。
一随朝露尽，唯有夜松声。

赋得露诗（顾煊）
飞空犹蕴状，集物始成华。萎黄病秋菊，厌浥长春芽。
非唯溥蔓草，颇亦变蒹葭。仍增江海浪，聊点木兰花。

凌云台（谢举）
绮甍悬桂栋，隐映傍乔柯。势高凌玉井，临迥度金波。
易觉凉风至，早飞秋雁过。高台相思曲，望远骚人歌。
幸属此迢递，知承云雾多。

美女篇（魏收）
楚襄游梦去，陈思朝洛归。参差结旌旆，掩霭顿骖騑。
变化看台曲，骇散属川沂。仍令赋神女，俄闻要虙妃。
照梁何足艳，升霞反奋飞。可言不可见，言是复言非。

五苦诗五首
病苦（释亡名）
拔剑平四海，横戈却万夫。一朝床枕上，回转仰人扶。
壮色随肌减，呻吟与痛俱。绮罗虽满目，愁眉独向隅。

游钟山之开善定林息心宴坐引笔赋诗（释洪偃）
杖策步前岭，褰裳出外扉。轻萝转蒙密，幽径复纡威。
树高枝影细，山尽鸟声稀。石苔时滑屣，虫网乍粘衣。
涧傍紫芝晔，岩上白云霏。松子排烟去，堂生寂不归。
穷谷无还往，攀桂独依依。

奉和武帝三教诗（释智藏）
心源本无二，学理共归真。四执迷丛药，六味增苦辛。
资缘良杂品，习性不同循。至觉随物化，一道开异津。
大士流权济，训义乃星陈。周孔尚忠孝，立行肇君亲。
老氏贵裁欲，存生由外身。出言千里善，芬为穷世珍。
理空非即有，三明似未臻。近识封歧路，分镳疑异尘。
安知悟云渐，究极本同伦。我皇体斯会，妙鉴出机神。
眷言总归辔，回照引生民。顾惟惭宿植，邂逅逢嘉辰。
愿陪入明解，岁暮有攸因。

蒲生行（谢朓）
蒲生广湖边，托身洪波侧。春露惠我泽，秋霜缛我色。
根叶从风浪，常恐不永植。摄生各有命，岂云智与力。
安得游云上，与尔同羽翼。

济黄河应教诗（谢微）
积阴晦平陆，凄风结暮序。朝辞金谷戍，夕逗黄河渚。
赤兔徒联翩，青凫讵容与。泪甚声难发，悲多袖未举。
虚薄谬君恩，方嗟别宛许。

临终诗（顾欢）
五途无恒宅，三清有常舍。精气因天行，游魂随物化。
鹏鹍适大海，蜩鸠之桑柘。达生任去留，善死均日夜。
委命安所乘，何方不可驾。翘心企前觉，融然从此谢。

碧玉歌（无名氏）
碧玉破瓜时，郎为情颠倒。芙蓉陵霜荣，秋容故尚好。

华山畿（无名氏）
华山畿。君既为侬死。独活为谁施。欢若见怜时。棺木为侬开。

读曲歌（无名氏）
上树摘桐花，何悟枝枯燥。迢迢空中落，遂为梧子道。

陵欣歌（无名氏）
生时世上人，死作狱中鬼。不得还坟墓，灰没有馀罪。

王子思归歌（无名氏）
洞庭兮木秋。涔阳兮草衰。去千乘之家国。作咸阳之布衣。

黄门倡歌（无名氏）
佳人俱绝世，握手上春楼。点黛方初月，缝裙学石榴。
君王入朝罢，争竞理衣裘。

化胡歌（无名氏）
我在舍卫时。约敕瞿昙身。汝共摩诃萨。赍经教东秦。
历落神州界。迫至东海间。广宣至尊法。教授聋俗人。
与子威神法。化道满千年。年终时当还。慎莫恋中秦。
致令天气怒。太上踏地瞋。寺庙崩倒澌。龙王舐经文。
八万四千弟子。一时受大缘。轮转五道头。万元一升仙。
吾子三天上。悯子泪流连。念子出行道。不能却死缘。
不能陵虚空。束身入黄泉。天门地户塞。一去不能还。
虽得存禋嗣。使子常塞心。逆天违地理。灾考加子身。
神能易生死。由子行不真。三十六天道。终卒归无形。
我身西化时。登上华岳山。举目看昆仑。须弥了了悬。
矫翼履清虚。倏忽到西天。但见西王母。严驾欲东旋。
玉女数万千。姿容甚丽妍。天姿绝端严。齐执皇灵书。
诵读仙圣经。养我同时姝。将我入天庭。皇老东向坐。
身体皦然明。授我仙圣道。接度天下贤。

邯郸郭公歌（无名氏）
邯郸郭公九十九。技两渐尽入滕口。大儿缘高冈。雉子东南走。
不信吾言时。当看岁在酉。

武成殂后谣（无名氏）
千钱买果园，中有芙蓉树。破家不分明，莲子随它去。

时人为宋游道陆操语（无名氏）
游道狝猴面。陆操科斗形。意识不关貌。何谓丑者必无情。

食举乐十曲（无名氏）
两仪分，牧以君。陶有象，化无垠。大齐德，邈谁群。超凤火，冠龙云。
露以洁，风以薰。荣光至，气氤氲。

黑帝歌（无名氏）
无质统有物，渊兮上帝心。不启不发道，蕴妙化机深。
恐尔漏未尽，阴想忽侵淫。转轮无涯波，苦道相迷寻。
万年常谨约，一旦自湮沉。无冲落鬼境，殃遣不可任。

拔蒲（无名氏）
青蒲衔紫茸，长叶复从风。与君同舟去，拔蒲五湖中。

作蚕丝（无名氏）
柔桑感阳风，阿娜婴兰妇。垂条付绿叶，委体看女手。

鸟妖诗（无名氏）
独足上高台，茂草变为灰。欲知我家处，朱门当水开。

地驱乐歌（无名氏）
驱羊入谷，自羊在前。老女不嫁，蹋地唤天。

陇头流水歌（无名氏）
西上陇阪，羊肠九回。山高谷深，不觉脚酸。

始基乐恢祚舞（无名氏）
克明克俊，祖武惟昌。业弘营土，声被海方。有流厥德，终耀其光。
明神幽赞，景祚攸长。

肆夏（无名氏）
万方咸暨，三揖以申。垂旒冯玉，五瑞交陈。拜稽有章，升降有节。
圣皇负扆，虞唐比烈。

过故宅诗（元行恭）
颓城百战后，荒宅四邻通。将军树已折，步兵途转穷。
吹台有山鸟，歌庭聒野虫。草深斜径没，水尽曲池空。
林中满明月，是处来春风。唯馀一废井，尚夹两株桐。

王泽岭遭洪水（孔德绍）
地籁风声急，天津云色愁。悠然万顷满，俄尔百川浮。
还似金堤溢，翻如碧海流。惊涛遥起鹭，回岸不分牛。
徒知怀赵景，终是倦阳侯。木梗诚无托，芦灰岂暇求。
思得乘槎便，萧然河汉游。

奉和冬至乾阳殿受朝应诏诗（牛弘）
恭已临万寓，宸居御八埏。作贡菁茅集，来朝圭黻连。
司仪三揖盛，掌礼九宾虔。重栏映如璧，复殿绕非烟。

东征歌（王通）
我思国家兮远游京畿。忽逢帝王兮降礼布衣。
遂怀古人之心兮将兴太平之基。时异事变兮志乖愿违。
吁嗟道之不行兮垂翅东归。皇之不断兮劳身西飞。

十索（丁六娘）
裙裁孔雀罗，红绿相参对。映以蛟龙锦，分明奇可爱。
粗细君自知，从郎索衣带。

和孔侍郎观太常新奏乐诗（卞斌）
昔人梦上帝，常喜颂钧天。况兹开景业，作乐武功宣。
大雅废还理，乘风毁更悬。中和诚易拟，韶夏讵相沿。
犍为磬响彻，嶰谷管声传。小臣滥清耳，长奉南风弦。

枣下何纂纂（王胄）
柳黄知节变，草绿识春归。复道含云影，重檐照日辉。

七夕诗（王翙）
天河横欲晓，凤驾俨应飞。落月移妆镜，浮云动别衣。
欢逐今宵尽，愁随还路归。犹将宿昔泪，更上去年机。

石城山（史万岁）
石城门峻谁开辟，更鼓悟闻风落石。界天自岭胜金汤，镇压西南天半壁。

入塞（何妥）
桃林千里险，候骑乱纷纷。问此将何事，嫖姚封冠军。
回旌引流电，归盖转行云。待任苍龙杰，方当论次勋。

歌（李仙君）
金鼎天门开，反童复婴孩。日月照昆仑，真君自然来。
三年结黄云，千日成圣胎。九年登金阙，一纪升三台。
龙虎自然交，上帝安金台。众神仰天表，忻慕心徘徊。
子今受灵文，专心如死灰。积功十二年，功毕登云梯。
白光生圆象，紫气冲云霓。端虚念太乙，浩劫天地齐。

咏同心芙蓉诗（杜公瞻）
灼灼荷花瑞，亭亭出水中。一茎孤引绿，双影共分红。
色夺歌人脸，香乱舞衣风。名莲自可念，况复两心同。

东飞伯劳歌（辛德源）
合欢芳树连理枝，荆王神女乍相随。谁家妖艳荡轻舟，含娇转眄骋风流。
犀枻兰桡翠羽盖，云罗雾縠莲花带。女儿年几十六七，玉面新妆映朝日。
落花从风俄度春，空留可怜何处新。

鸡鸣篇（岑德润）
钟响应繁霜，晨鸡锦臆张。帘迥犹侵露，枝高已映光。
排空下朝揭，奋翼上花扬。雨晦思君子，关开脱孟尝。
既得依云外，安用集陈仓。

相逢狭路间（李德林）
天衢号九经，冠盖恒纵横。忽逢怀刺客，相寻欲逐名。
我住河阳浦，开门望帝城。金台远犹出，玉观夜恒明。
筵羞太官膳，酒酿步兵营。悬床接高十，隔帐授诸生。
流水琴前韵，飞尘歌后轻。大子难为弟，中子难为兄。
小子轻财利，实见陶朱情。龙轩照人转，骥马嘘天明。
入门俱有说，至道胜金籝。出门会亲友，天官奏德星。
大妇训端木，中妇训刘灵。小妇南山下，击缶和秦筝。
群宾莫有戏，灯来告绝缨。

淮阳感怀（李密）
金风荡初节，玉露凋晚林。此夕穷涂士，郁陶伤寸心。
野平葭苇合，村荒藜藿深。眺听良多感，徙倚独沾襟。
沾襟何所为，怅然怀古意。秦俗犹未平，汉道将何翼。
樊哙市井徒，萧何刀笔吏。一朝时运会，千古传名谥。
寄言世上雄，虚生真可愧。

答江学士协诗（周若水）
弱龄爱丘壑，与子亟忘归。开襟对泉石，携手玩芳菲。
忽闻朝市变，斯乐眇难追。意气酒中改，容颜镜里衰。
祁寒伤暮节，落景促馀晖。野旷蓬常转，林遥鸟倦飞。
故友轻金玉，万里嗣音徽。乡关不可望，客泪徒沾衣。

咏死牛诗（柳䛒）
一朝辞绀幰，千里别黄河。对衣徒下泣，扣角讵闻歌。

登终南山拟古诗（胡师耽）
结庐终南山，西北望帝京。烟霞乱鸟道，劣见长安城。
宫雉互相映，双阙云间生。钟鼓沸阊阖，笳管咽承明。
朱阁临槐路，紫盖飞纵横。望望未极已，瓮牖秋风惊。
岩岫草木黄，飞雁遗寒声。坠叶积幽径，繁露垂荒庭。
瓮中酒新熟，涧谷寒虫鸣。且对一壶酒，安知世间名。
寄言朝市客，同君乐太平。

忆情人诗（秦玉鸾）
兰幕虫声切，椒庭月影斜。可怜秦馆女，不及洛阳花。

刘生（柳庄）
座惊称字孟，豪雄道姓刘。广陌通朱邸，大路起青楼。
耍贤驿已置，留宾辖且投。光斜日下雾，庭阴月上钩。

过故邺诗（段君彦）
玉马芝兰北，金凤鼓山东。旧国千门废，荒垒四郊通。
深潭直有菊，涸井半生桐。粉落妆楼毁，尘飞歌殿空。
虽临玄武观，不识紫微宫。年代俄成昔，唯馀风月同。

答杨世子诗（孙万寿）
太华五千仞，长河九万里。山川每蕴玉，人物多君子。
丞相朝所宗，太尉国之纪。若人惟杰出，济世承馀祉。
趋庭遵教义，博物兼文史。奇声振宛洛，雅论穷名理。
伊余苦疲病，寂寞罕宾游。不言驱驷马，于焉访一丘。
缟纻始云赠，胶漆乃相投。优枕空长想，骖蹇遂无由。
忽此承来翰，华藻殊辉焕。虽则滥吹嘘，可以蠲忧叹。
怀袖终不灭，掌握方留玩。和风初应律，山莺已复新。
芳菲徒自好，节物不关人。劳歌虽有曲，无以报阳春。

奉和御制月夜观星示百僚诗（袁庆）
六龙初匿影，顾兔始驰光。戎井传宵漏，山庭引夕凉。
宸居多胜托，闲步出琳堂。烂烂星芒动，耿耿清河长。
青道移天驷，北极转文昌。乔枝犹隐毕，绝岭半侵张。
仰观留玉裕，睿作动金相。无庸徒抱寂，何以继连章。

赠窦蔡二记室入蜀（陈政）
昆山积良宝，大厦构众材。马卿委官去，邹子背淮来。
风流信多美，朝夕豫平台。逸翮独不群，清才复遒上。
六辅昔推名，二江今振响。英华虽外发，磨琢终内朗。
四海奋羽仪，清风久播驰。沈郁林难厕，青山翻易阻。
回首望烟霞，谁知慕俦侣。飘然不系舟，为情自可求。
若奉西园夜，浩想北园愁。无因逐萍藻，从尔泛清流。

临去箸诗（马明生）
太和何久长，人命将不永。吸如朝露晞，奄忽睡觉醒。
生生世所悟，伤生由莫静。我将寻真人，澄神挹容景。
盘桓昆陵宫，玄都可驰骋。涓子牵我游，太真来见省。
朝朝王母前，夕归钟岳岭。仰采琼瑶葩，俯漱琳琅井。
千龄犹一刻，万纪如电顷。

小山诗（崔仲方）
昆丘本难陟，轩台不易朝。还往麟洲上，时听凤凰箫。
霞观文犀簟，香林碧玉条。且学烧丹甑，何假摘灵桃。

诗（扈谦）
风从牖中入，酒在杯中摇。手握四十九，灵光在上照。
巍峨丛蓍下，独向冥理笑。

遗世四言诗（阴长生）
予之圣师，体道之真。升腾变化，松乔为邻。
维予同学，一十二人。寒苦求道，历二十年。中多怠惰，志行不坚。
痛乎诸子，命也自天。天不妄授，道必归贤。身投幽壤，何时可还。
嗟尔将来，勤加精研。勿为流俗，富贵所牵。神丹一成，升彼九天。
寿同三光，何但亿千。

咏桐诗（陆季览）
摇落依空井，生死尚馀心。不辞先入爨，惟恨少知音。

初发东都应诏诗（庾自直）
二龙承玉轴，万骑翊林塘。纵观此何事，巡驾幸淮扬。
伊雒山川转，江河道路长。照日秋原净，分花曲水香。
稻粱叨岁月，羽翮仰恩光。后尘归旧里，还如仙鹤翔。

寄阮郎诗（张碧兰）
郎如洛阳花，妾似武昌柳。两地惜春风，何时一携手。

于太常寺听陈国蔡子元所校正声乐诗（许善心）
维阳成礼乐，治定昔君临。充庭观树羽，之帝仰摐金。
既因钟石变，将随河海沈。湛露废还序，承风绝复寻。
衮章无旧迹，韶夏有馀音。泽竭英茎散，人遗忧思深。
悲来未减瑟，泪下正闻琴。讵似文侯睡，聊同微子吟。
钟奏殊南北，商声异古今。独有延州听，应知亡国音。

遗源雄诗（贺若弼）
交河骠骑幕，合浦伏波营。勿使麒麟上，无我二人名。

杨叛儿曲（杨广）
青春上阳月，结伴戏京华。龙媒玉珂马，凤轸绣香车。
水映临桥树，风吹夹路花。日昏欢宴罢，相将归狭斜。

山斋独坐赠薛内史诗（杨素）
居山四望阻，风云竟朝夕。深溪横古树，空岩卧幽石。
日出远岫明，鸟散空林寂。兰庭动幽气，竹室生虚白。
落花入户飞，细草当阶积。桂酒徒盈樽，故人不在席。
日暮山之幽，临风望羽客。

于婺州被囚诗（虞绰）
穷达虽有命，逋逃诚负累。背恩已偷生，临危未能死。
得罪既不测，中心怅无已。厚颜羞朋友，囚心愧妻子。
圣日始东扶，徂年迫西汜。方违盛明代，永向幽泉里。
况当此春节，物候惊田里。桃蹊日影乱，柳径秋风起。
动植皆顺性，嗟余独沦耻。投笔不重陈，此情寄知己。

奉和出颍至淮应令（蔡允恭）
久倦川涂曲，忽此望淮圻。波长泛淼淼，眺迥情依依。
稍觉金乌转，渐见锦帆稀。欲知仁化洽，讴歌满路归。

和许给事伤牛尚书（刘斌）
名臣不世出，百工之所求。况乃非常器，遭逢兴运秋。
符彩照千里，铨衡综九流。经纶资百物，樽俎寄皇猷。
韶濩倾复理，典礼紊还修。虽贞栋梁任，兼好艺文游。
伫闻和鼎实，行当奉介丘。高衢翻税驾，阅水遽迁舟。
传呼更何日，曳履闻无由。归魂藐脩路，征棹舣邗沟。
林薄长风惨，江上寒云愁。夜台终不曙，遗芳徒自留。

宴秦孝王于并州作诗（杨坚）
红颜讵几，玉貌须臾。一朝花落，白发难除。明年后岁，谁有谁无。

四时白纻歌 长安秋（虞世基）
露寒台前晓露清，昆明池水秋色明。摇环动佩出层城，鹍弦凤管奏新声。
上林蒲桃合缥缈，甘泉奇树上葱青。玉人当歌理清曲，婕妤恩情断还续。

应诏嘲司花女（虞世南）
学画鸦黄半未成，垂肩亸袖太憨生。缘憨却得君王惜，长把花枝傍辇行。

送别秦王学士江益诗（刘梦予）
百年风月意，一旦死生分。客心还送客，悲我复悲君。

赋得微雨东来应教诗（诸葛颖）
微雨暗东峰，散漫洒长松。涧满新流浊，山沾积翠浓。
风起还吹燕，云来本送龙。登年随玉烛，名山定可封。

城南隅燕（卢思道）
城南气初新，才王邀故人。轻盈云映日，流乱鸟啼春。
花飞北寺道，弦散南漳滨。舞动淮南袖，歌扬齐后尘。
骈镳歇夜马，接轸限归轮。公孙饮弥月，平原燕浃旬。
即是消声地，何须远避秦。

奉和御制夜观星示百僚诗（萧琮）
阳精去南陆，大曜始西流。夕风凄谢暑，夜气应新秋。
重门月已映，严城漏渐修。临风出累榭，度月蔽层楼。
灵河隔神女，仙辔动星牛。玉衡指栋落，瑶光对幌留。
徒知仰阊阖，乘槎未有由。

敬酬杨仆射山斋独坐诗（薛道衡）
相望山河近，相思朝夕劳。龙门竹箭急，华岳莲花高。
岳高嶂重叠，鸟道风烟接。遥原树若荠，远水舟如叶。
叶舟旦旦浮，惊波夜夜流。露寒洲渚白，月冷函关秋。
秋夜清风发，弹琴即鉴月。虽非庄舄歌，吟咏常思越。

咏阶前萱草诗（魏澹）
分根金谷里，移植广庭中。新枝含浅绿，晚萼散轻红。
影入环阶水，香随度隙风。路远无由寄，徒念春闺空。

悲永殡（释灵裕）
命断辞人路，骸送鬼门前。从今一别后，更会几何年。

游三学山诗（释智炫）
秀岭接重烟，嵚岑上半天。绝岩低更举，危峰断复连。
侧石倾斜涧，回流泻曲泉。野红知草冻，春来鸟自传。
树锦无机织，猿鸣讵假弦。叶密风难度，枝疏影易穿。
抱帙依闲沼，策杖戏荒田。游心清汉表，置想白云边。
荣名非我愿，息意且萧然。

巢王座韵得馀诗（薛昉）
平台爱宾客，缝掖齿簪裾。藉卉怀春暮，开襟近夏初。
嫩枝犹露鸟，细藻欲藏鱼。舞袖临飞阁，歌声出绮疏。
莫虑归衢晚，驰轮待兴馀。

悼亡诗（薛德音）
凤楼箫曲断，桂帐瑟弦空。画梁才照日，银烛已随风。
苔生履迹处，花没镜尘中。唯馀长簟月，永夜向朦胧。

因故人归作诗（苏蝉翼）
郎去何太速，郎来何太迟。欲借一尊酒，共叙十年悲。

闺思诗（罗爱爱）
几当孤月夜，遥望七香车。罗带因腰缓，金钗逐鬓斜。

送别诗（释智才）
镜中辞旧识，灞岸别新知。年来木应老，只为数经离。

时人评八僧语（无名氏）
生睿发天真，严观洼流得。慧义彭亨进，寇渊千默塞。

时人为释道经慧静语（无名氏）
洛下长大耳，东阿黑如墨。有问无不酬，有酬无不塞。

西乌夜飞（无名氏）
我昨忆欢时，揽刀持自刺。自刺分应死，刀作杂楼僻。

白纻篇大雅（无名氏）
在心曰志发言诗，声成于文被管丝。手舞足蹈欣泰时，移风易俗王化基。
琴角挥韵白云舒，箫韶协音神凤来。拊击和节咏在初，章曲乍毕情有馀。
文同轨一道德行，国靖民和礼乐成。四县庭响美勋英，八列陛唱贵人声。
舞饰丽华乐容工，罗裳映日袂随风。金翠列辉蕙麝丰，淑姿秀体允帝衷。

聂包鬼歌（无名氏）
花盈盈。正间行。当归不闻死复生。

鬼谣歌（无名氏）
死树今更青，吴平寻当归。适闻杀此树，已复有光辉。

鬼歌（无名氏）
坐侬孔雀楼，遥闻凤凰鼓。下我邹头山，仿佛见梁鲁。

犬妖歌（无名氏）
言我不能歌，听我歌梅花。今年故复可，柰汝明年何。

永元元年童谣（无名氏）
洋洋千里流，流翣东城头。乌马乌皮裤，三更相告诉。
脚跛不得起，误杀老姥子。

刘昼引古谚（无名氏）
深不绝涓泉，稚子浴其渊。高不绝丘陵，跛羊游其巅。

攀杨枝（无名氏）
自从别君来，不复著绫罗。画眉不注口，施朱当柰何。

企喻歌（无名氏）
男儿可怜虫，出门怀死忧。尸丧狭谷中，白骨无人收。

黄淡思歌（四曲）（无名氏）
心中不能言，腹作车轮旋。与郎相知时，但恐傍人闻。

隔谷歌（二曲）（无名氏）
兄为俘虏受困辱。骨露力疲食不足。弟为官吏马食粟。何惜钱刀来我赎。

捉搦歌（四曲）（无名氏）
谁家女子能行步。反著夹禅后裙露。天生男女共一处。愿得两个成翁妪。

高阳乐人歌（二曲）（无名氏）
何处䑜觞来，两颊色如火。自有桃花容，莫言人劝我。

咸阳宫人为咸阳王禧歌（无名氏）
可怜咸阳王。奈何作事误。金床玉几不能眠。夜踏霜与露。
洛水湛湛弥岸长。行人那得渡。

时人为上高里歌（无名氏）
洛阳城北上高里。殷之顽民昔所止。今日百姓造瓮子。人皆弃去住者耻。

五言诗（卜天寿）
写书今日了，先生莫嫌迟。明朝是假日，早放学生归。

赠卖松人（于武陵）
入市虽求利，怜君意独真。欲将寒涧树，卖与翠楼人。
瘦叶几经雪，淡花应少春。长安重桃李，徒染六街尘。

赠司空拾遗（大易）
侍臣何事辞云陛，江上微云见雪花。望阁未承丹凤诏，掩门空对楚人家。
陈琳草奏才还在，王粲登楼兴未赊。高馆更容尘外客，仍令归路待瑶华。

除浙东留题桂郡林亭（元晦）
紫泥远自金銮降，朱旆翻驰镜水头。陶令风光偏畏夜，子牟衰鬓暗惊秋。
西邻月色何时见，南国春光岂再游。莫遣艳歌催客醉，不堪回首翠蛾愁。

龙池春草（万俟造）
暖积龙池绿，晴连御苑春。迎风茎未偃，裛露色犹新。
苒苒分阶砌，离离杂荇蘋。细丛依远渚，疏影落轻沦。
迟引萦花蝶，偏宜拾翠人。那怜献赋者，惆怅惜兹辰。

冬日宴群公于宅各赋一字得杯（于志宁）
陋巷朱轩拥，衡门缇骑来。俱裁七步咏，同倾三雅杯。
色动迎春柳，花发犯寒梅。宾筵未半醉，骊歌不用催。

奉和九日幸临渭亭登高应制得樽字（于经野）
御气三秋节，登高九曲门。桂筵罗玉俎，菊醴溢芳樽。
遵渚归鸿度，承云舞鹤鶱。微臣滥陪赏，空荷圣明恩。

乞荆浩画（大愚）
六幅故牢健，知君恣笔踪。不求千涧水，止要两株松。
树下留盘石，天边纵远峰。近岩幽湿处，惟藉墨烟浓。

游潓泉示泉上学者（元结）
顾吾漫浪久，不欲有所拘。每到潓泉上，情性可安舒。
草堂在山曲，澄澜涵阶除。松竹阴幽径，清源涌坐隅。
筑塘列圃畦，引流灌时蔬。复在郊郭外，正堪静者居。
惬心则自适，喜尚人或殊。此中若可安，不服铜虎符。

送萧颖士赴东府得引字（元晟）
吾见夫子德，谁云习相近。数仞不可窥，言味终难尽。
处喧虑常澹，作吏心亦隐。更有嵩少峰，东南为胜引。

游长宁公主流杯池二十五首（上官婉儿）
仰循茅宇，俯眄乔枝。烟霞问讯，风月相知。

送李四校书（元孚）
朱丝写别鹤泠泠，诗满红笺月满庭。莫学楚狂隳姓字，知音还有子期听。

野外行（于逖）
老病无乐事，岁秋悲更长。穷郊日萧索，生意已苍黄。
小弟发亦白，两男俱不强。有才且未达，况我非贤良。
幸以朽钝姿，野外老风霜。寒鸦噪晚景，乔木思故乡。
魏人宅蓬池，结网伫鳣鲂。水清鱼不来，岁暮空徬徨。

歌（元寂）
酒秃酒秃，何荣何辱。但见衣冠成古丘，不见江河变陵谷。

蜘蛛（元稹）
网密将求食，丝斜误著人。因依方纪绪，挂罥遂容身。
截道蝉冠碍，漫天玉露频。儿童怜小巧，渐欲及车轮。

弄珠吟（天然）
般若神珠妙难测，法性海中亲认得。隐现时游五蕴山，内外光明大神力。
此珠无状非大小，昼夜圆明悉能照。用时无处复无踪，行住相随常了了。
先圣相传相指授，信此珠人世希有。智者号明不离珠，迷人将珠不识走。
吾师权指喻摩尼，采人无数入春池。争拈瓦砾将为宝，智者安然而得之。
言下非近亦非远，体用如如转无转。万机珠对寸心中，一切时中巧方便。
皇帝曾游于赤水，视听争求都不遂。罔像无心却得珠，能见能闻是虚伪。
非自心，非因缘，妙中之妙玄中玄。森罗万像光中现，寻之不见有根源。
烧六贼，烁四魔，能摧我山竭爱河。龙女灵山亲献佛，贫儿衣里几蹉跎。
亦非性，亦非心，非性非心超古今。体绝名言名不得，权时题作《弄珠吟》。

送赵明府还北（方干）
故园终不住，剑鹤在扁舟。尽室无馀俸，还家得白头。
钟催吴岫晓，月绕渭河流。曾是栖安邑，恩期异日酬。

和主司王起（戈牢）
圣乾文德最称贤，自古儒生少比肩。再启龙门将二纪，两司莺谷已三年。
蓬山皆美成荣贵，金榜谁知忝后先。正是感恩流涕日，但思旌旆碧峰前。

读孝经（方愚）
星彩满天朝北极，源流是处赴东溟。为臣为子不忠孝，辜负宣尼一卷经。

赠华山游人（毛正美）
曾折松枝为宝栉，又编栗叶代罗襦。有时问却秦宫事，笑撚山花望太虚。

赠贾松先辈（水心寺僧）
嵯峨山上石，岁岁色长新。若使尽成宝，谁为知己人。

惆怅诗（王涣）
李夫人病已经秋，汉武看来不举头。得所浓华销歇尽，楚魂湘血一生休。

观于舍人壁画山水（王季友）
野人宿在人家少，朝见此山谓山晓。半壁仍栖岭上云，开帘欲放湖中鸟。
独坐长松是阿谁，再三招手起来迟。于公大笑向予说，小弟丹青能尔为。

登越王楼见乔公诗偶题（王铤）
云架重楼出郡城，虹梁雅韵仲宣情。越王空置千年迹，丞相兼扬万古名。
过鸟时时冲客会，闲风往往弄江声。谬将蹇步寻高躅，鱼目骊珠岂继明。

送国子张主簿（包融）
湖岸缆初解，莺啼别离处。遥见舟中人，时时一回顾。
坐悲芳岁晚，花落青轩树。春梦随我心，悠扬逐君去。

荅孙玄照（王仙仙）
鸳鸯相见不相随，笼里笼前整羽衣。但得他时人放去，水中长作一双飞。

赠廖融（王正己）
病起正当秋阁迥，酒醒迎对夜涛寒。炉中药熟分僧饭，枕上琴闲借客弹。

鱼上冰（王季则）
北陆收寒尽，东风解冻初。冰消通浅溜，气变跃潜鱼。
应节似知化，扬鬐任所如。浮沈非乐藻，沿溯异传书。
结网时空久，临川意有馀。为龙将可望，今日愧才虚。

清明日登城春望寄大夫使君（王表）
春城闲望爱晴天，何处风光不眼前。寒食花开千树雪，清明日出万家烟。
兴来促席唯同舍，醉后狂歌尽少年。闻说莺啼却惆怅，诗成不见谢临川。

长沙六快诗（王揆）
湖外风物奇，长沙信难续。衡峰排古青，湘水湛寒绿。
舟楫通大江，车轮会平陆。昔贤官是邦，仁泽流丰沃。
今贤官是邦，刳啖人脂肉。怀昔甘棠花，伤今猛虎毒。
然此一郡内，所乐人才六。漕与二宪僚，守连两通属。
高堂日暮会，深夜继以烛。帏幕皆绮纨，器皿尽金玉。
歌喉若珠累，舞腰如素束。千态与万状，六人欢不足。
因成快活诗，荐之尧舜目。

奉别张岳州说（王熊）
平生共风月，倏忽间山川。不期交淡水，暂得款忘年。
兴逸方罢钓，帆开欲解船。离心若危旆，朝夕为君悬。

南中（王建）
天南多鸟声，州县半无城。野市依蛮姓，山村逐水名。
瘴烟沙上起，阴火雨中生。独有求珠客，年年入海行。

次韵和卢先辈避难寺居看牡丹（王驾）
乱后寄僧居，看花恨有馀。香宜闲静立，态似别离初。
朵密红相照，栏低画不如。狂风任吹却，最共野人疏。

经湛长史草堂（丘丹）
身退谢名累，道存嘉止足。设醴降华幡，挂冠守空谷。
偶寻野外寺，仰慕贤者躅。不见昔簪裾，犹有旧松竹。
烟霞虽异世，风韵如在瞩。余即江海上，归辙青山曲。

临江仙（牛希济）
江绕黄陵春庙闲，娇莺独语关关。满庭重叠绿苔斑。
阴云无事，四散自归山。

箫鼓声稀香烬冷，月娥敛尽弯环。风流皆道胜人间。
须知狂客，判死为红颜。

琵琶行（牛殳）
何人斸得一片木，三尺春冰五音足。一弹决破真珠囊，迸落金盘声断续。
飘飘飖飖寒丁丁，虫豸出蛰神鬼惊。秋鸿叫侣代云黑，猩猩夜啼蛮月明。
潏潏汩汩声不定，胡雏学汉语未正。若似长安月蚀时，满城敲鼓声噒噒。
青山飞起不压物，野水流来欲湿人。伤心忆得陈后主，春殿半酣细腰舞。
黄莺百舌正相呼，玉树后庭花带雨。二妃哭处山重重，二妃没后云溶溶。
夜深霜露锁空庙，零落一丛斑竹风。金谷园中草初绿，石崇一弄思归曲。
当时二十四友人，手把金杯听不足。又似贾客蜀道间，千铎万磬鸣空山。
未若此调呦呦兮啁啁，嘈嘈兮啾啾。引之于山，兽不能走。
吹之于水，鱼不能游。方知此艺不可有，人间万事凭双手。
若何为我再三弹，送却花前一尊酒。

定西番（牛峤）
紫塞月明千里，金甲冷，戍楼寒，梦长安。

乡思望中天阔，漏残星亦残。画角数声呜咽，雪漫漫。

郊庙歌辞（牛僧孺）
湜湜颀颀，融昭德辉。不纽不舒，贯成九围。武烈文经，敷施当宜。
纂尧付启，亿万熙熙。

宴词（王之涣）
长堤春水绿悠悠，畎入漳河一道流。莫听声声催去棹，桃溪浅处不胜舟。

灭胡（王无竞）
汉军屡北丧，胡马遂南驱。羽书夜惊急，边柝乱传呼。
斗军却不进，关城势已孤。黄云塞沙落，白刃断交衢。
朔雾围未解，凿山泉尚枯。伏波塞后援，都尉失前途。
亭障多堕毁，金镞无全躯。独有山东客，上书图灭胡。

寄李十员外（王仲舒）
百丈悬泉旧卧龙，欲将肝胆佐时雍。惟愁又入烟霞去，知在庐峰第几重。

题瀑布诗（王师闵）
清明云日开，山路足莓苔。瀑溜千寻落，乘闲一看来。

送钟员外（王沂）
静追蘋末兴，况复值萧条。猛势资新雁，寒声伴暮潮。
过山云散乱，经树叶飘飖。今日烟江上，征帆望望遥。

西施（王轩）
佳人去千载，溪山久寂寞。野水浮白烟，岩花自开落。
猿鸟旧清音，风月闲楼阁。无语立斜阳，幽情入天幕。

夜光篇（王泠然）
游人夜到汝阳间，夜色冥濛不解颜。谁家暗起寒山烧，因此明中得见山。
山头山下须臾满，历险缘深无暂断。焦声散著群树鸣，炎气傍林一川暖。
是时西北多海风，吹上连天光更雄。浊烟熏月黑，高艳爇云红。
初谓炼丹仙灶里，还疑铸剑神溪中。划为飞电来照物，乍作流星并上空。
西山无草光已灭，东顶荧荧犹未绝。沸汤空谷数道水，融盖阴崖几年雪。
两京贫病若为居，四壁皆成凿照馀。未得贵游同秉烛，唯将半影借披书。

和三乡诗（王祝）
女几山前岚气低，佳人留恨此中题。不知云雨归何处，空使王孙见即迷。

赋得浊水求珠（王损之）
积水非澄彻，明珠不易求。依稀沈极浦，想像在中流。
瞪目思清浅，褰裳恨暗投。徒看川色媚，空爱夜光浮。
月入疑龙吐，星归似蚌游。终希识珍者，采掇冀冥搜。

谒梓潼张恶子庙（王铎）
盛唐圣主解青萍，欲振新封济顺名。夜雨龙抛三尺匣，春云凤入九重城。
剑门喜气随雷动，玉垒韶光待贼平。惟报关东诸将相，柱天功业赖阴兵。

故南阳夫人樊氏挽歌（王维）
石窌恩荣重，金吾车骑盛。将朝每赠言，入室还相敬。
叠鼓秋城动，悬旌寒日映。不言长不归，环佩犹将听。

徐州使院赋（王智兴）
三十年前老健儿，刚被郎中遣作诗。江南花柳从君咏，塞北烟尘我独知。

使至灊山（王越宾）
碧坞烟霞昼未开，游人到处尽裴回。凭谁借问岩前叟，曾托吾皇一梦来。

青云干吕（王履贞）
异方占瑞气，干吕见青云。表圣兴中国，来王谒大君。
迎祥殊大乐，叶庆类横汾。自感明时起，非因触石分。
映霄难辨色，从吹乍成文。须使流千载，垂芳在典坟。

登望京楼赋（令狐绹）
夷门一镇五经秋，未得朝天不免愁。因上此楼望京国，便名楼作望京楼。

少年行（令狐楚）
霜满中庭月满楼，金樽玉柱对清秋。当年称意须行乐，不到天明不肯休。

鲛红被（史凤）
肱被当年仅禦寒，青楼惯染血猩纨。牙床舒卷鹓鸾共，正值窗棂月一团。

石榴诗（史思明）
三月四月红花里，五月六月瓶子里。作刀割破黄胞衣，六七千个赤男女。

赋得月照冰池（叶季良）
霁夕云初敛，栖娥月未亏。圆光生碧海，素色满瑶池。
天迥轮空见，波凝影讵窥。浮霜玉比彩，照像镜同规。
皎洁寒偏净，裴回夜转宜。谁怜幽境在，长与赏心随。

僧舍贻友（司空图）
笑破人间事，吾徒莫自欺。解吟僧亦俗，爱舞鹤终卑。
竹上题幽梦，溪边约敌棋。旧山归有阻，不是故迟迟。

送李嘉祐正字括图书兼往扬州觐省（司空曙）
不事兰台贵，全多韦带风。儒官比刘向，使者得陈农。
晚烧平芜外，朝阳叠浪东。归来喜调膳，寒笋出林中。

荅宋之问（司马承祯）
时既暮兮节欲春，山林寂兮怀幽人。登奇峰兮望白云，怅缅邈兮象欲纷。
白云悠悠去不返，寒风飕飕吹日晚。不见其人谁与言，归坐弹琴思逾远。

雅琴篇（司马逸客）
亭亭峄阳树，落落千万寻。独抱出云节，孤生不作林。
影摇绿波水，彩绚丹霞岑。直干思有托，雅志期所任。
匠者果留盼，雕斲为雅琴。文以楚山玉，错以昆吾金。
虬凤吐奇状，商徵含清音。清音雅调感君子，一抚一弄怀知己。
不知钟期百年馀，还忆朝朝几千里。马卿台上应芜没，阮籍帷前空已矣。
山情水意君不知，拂匣调弦为谁理。调弦拂匣倍含情，况复空山秋月明。
陇水悲风已呜咽，离鹍别鹤更凄清。将军塞外多奇操，中散林间有正声。
正声谐风雅，欲竟此曲谁知者。自言幽隐乏先容，不道人物知音寡。
谁能一奏和天地，谁能再抚欢朝野。朝野欢娱乐未央，车马骈阗盛彩章。
岁岁汾川事箫鼓，朝朝伊水听笙簧。窈窕楼台临上路，妖娆歌舞出平阳。
弹弦本自称仁祖，吹管由来许季长。犹怜雅歌淡无味，渌水白云谁相贵。
还将逸词赏幽心，不觉繁声论远意。传闻帝乐奏钧天，傥冀微躬备五弦。
愿持东武宫商韵，长奉南熏亿万年。

送君去（左偃）
关河月未晓，行子心已急。佳人无一言，独背残灯泣。

絷白马诗上薛仆射（平曾）
白马披鬃练一团，今朝被绊欲行难。雪中放去空留迹，月下牵来只见鞍。
向北长鸣天外远，临风斜控耳边寒。自知毛骨还应异，更请孙阳仔细看。

焰里寒冰结（本寂）
焰里寒冰结，杨花九月飞。泥牛吼水面，木马逐风嘶。

西轩诗（甘露寺鬼）
握里龙蛇纸上鸾，逡巡千幅不将难。顾云已往罗隐耄，更有何人逞笔端。

寄远（田娥）
忆昨会诗酒，终日相逢迎。今来成故事，岁月令人惊。
泪流红粉薄，风度罗衣轻。难为子猷志，虚负文君名。

成都为客作（田澄）
蜀郡将之远，城南万里桥。衣缘乡泪湿，貌以客愁销。
地富鱼为米，山芳桂是樵。旅游唯得酒，今日过明朝。

法堂（白元鉴）
高踪遗可继，虚室即流尘。越国曾封邑，蓬莱早会真。
馀风生户牖，残影照江滨。化鹤年犹远，空悲云水亲。

携诸山客同上香炉峰遇雨而还沾濡狼籍互相笑谑题此解嘲（白居易）
萧洒登山去，龙钟遇雨回。磴危攀薜荔，石滑践莓苔。
袜污君相谑，鞋穿我自咍。莫欺泥土脚，曾蹋玉阶来。

樵风（皮日休）
野船渡樵客，来往平波中。纵横清飙吹，旦暮归期同。
蘋光惹衣白，莲影涵薪红。吾当请封尔，直作镜湖公。

送人归山（石召）
相逢唯道在，谁不共知贫。归路分残雨，停舟别故人。
霜明松岭晓，花暗竹房春。亦有栖闲意，何年可寄身。

始平谐诗（石抱忠）
平明发始平，薄暮至何城。库塔朝云上，晃池夜月明。
略彴桥头逢长史，棂星门外揖司兵。一群县尉驴骡骤，数个参军鹅鸭行。

日华川上动（石殷士）
曙霞攒旭日，浮景弄晴川。晃曜层潭上，悠扬极浦前。
岸高时拥媚，波远渐澄鲜。萍实空随浪，珠胎不照渊。
早暄依曲渚，微动触轻涟。孰假咸池望，幽情得古篇。

寄杜拾遗（任华）
杜拾遗，名甫第二才甚奇。任生与君别，别来已多时，何尝一日不相思。
杜拾遗，知不知，昨日有人诵得数篇黄绢词。吾怪异奇特借问，果然称是杜二之所为。
势攫虎豹，气腾蛟螭。沧海无风似鼓荡，华岳平地欲奔驰。
曹刘俯仰惭大敌，沈谢逡巡称小儿。昔在帝城中，盛名君一个。
诸人见所作，无不心胆破。郎官丛里作狂歌，丞相阁中常醉卧。
前年皇帝归长安，承恩阔步青云端。积翠扈游花匼匝，披香寓直月团栾。
英才特达承天眷，公卿无不相钦慕。只缘汲黯好直言，遂使安仁却为掾。
如今避地锦城隅，幕下英僚每日相随提玉壶。
半醉起舞捋髭须，乍低乍昂傍若无。古人制礼但为防俗士，岂得为君设之乎。
而我不飞不鸣亦可以，只待朝廷有知己。已曾读却无限书，拙诗一句两句在人耳。
如今看之总无益，又不能崎岖傍朝市。且当事耕稼，岂得便徒尔。
南阳葛亮为友朋，东山谢安作邻里。闲常把琴弄，闷即携樽起。
莺啼二月三月时，花发千山万山里。此时幽旷无人知，火急将书凭驿使，为报杜拾遗。

血书诗（任彦思家鬼）
物类易迁变，我行人不见。珍重任彦思，相别日已远。

再游巾子山寺（任翻）
灵江江上帻峰寺，三十年来两度登。野鹤尚巢松树遍，竹房不见旧时僧。

山中卧寄卢郎中（伍唐圭）
十年耕钓水云间，住僻家贫少往还。一径绿苔凝晓露，满头白发对青山。
野僧采药来医病，樵客携觞为解颜。空恋旧时恩奖地，无因匍匐出柴关。

答伏牛和尚（伏牛小师）
鱼龙未变志常存，变了还教海气浑。两眼不曾窥小水，一心专拟透龙门。
千回下网终难系，万度垂钩誓不天。待我一朝鳞甲备，解将云雨洒乾坤。

看蜀女转昭君变（吉师老）
妖姬未著石榴裙，自道家连锦水濆。檀口解知千载事，清词堪叹九秋文。
翠眉颦处楚边月，画卷开时塞外云。说尽绮罗当日恨，昭君传意向文君。

赠别徐侃（安凤）
一自离乡国，十年在咸秦。泣尽卞和血，不逢一故人。
今日旧友别，羞此漂泊身。离情吟诗处，麻衣掩泪频。
泪别各分袂，且及来年春。

江上枫（成彦雄）
江枫自蓊郁，不竞松筠力。一叶落渔家，残阳带秋色。

戏语（成辅端）
秦地城池二百年，何期如此贱田园。一顷麦苗硕伍米，三间堂屋二千钱。

玩月诗（曲龙山仙）
月砌瑶阶泉滴乳，玉箫催凤和烟舞。青城丈人何处游，玄鹤唳天云一缕。

送司功入京（曲崇裕）
崇裕有幸会，得遇明流行。司士向京去，旷野哭声哀。

文德皇后挽歌（朱子奢）
神京背紫陌，缟驷结行辀。北去横桥道，西分清渭流。
寒光向垄没，霜气入松楸。今日泉台路，非是濯龙游。

送空海上人朝谒后归日本（朱少端）
禅客祖州来，中华谒帝回。腾空犹振锡，过海来浮杯。
佛法逢人授，天书到国开。归程数万里，归国信悠哉。

荅王无功问故园（朱仲晦）
我从铜州来，见子上京客。问我故乡事，慰子羁旅色。
子问我所知，我对子应识。朋游总强健，童稚各长成。
华宗盛文史，连墙富池亭。独子园最古，旧林间新坰。
柳行随堤势，茅斋看地形。竹从去年移，梅是今年荣。
渠水经夏响，石苔终岁青。院果早晚熟，林花先后明。
语罢相叹息，浩然起深情。归哉且五斗，饷子东皋耕。

嘲张祜（朱冲和）
白在东都元已薨，兰台凤阁少人登。冬瓜堰下逢张祜，牛屎堆旁说我能。

雪夜与真上人宿韩协律宅（朱庆馀）
斜雪微沾砌，空堂夜语清。逆风听漏短，回烛向楼明。
盥漱随禅伴，讴吟得野情。此欢那敢忘，世贵丈夫名。

秋山极天净（朱延龄）
雨洗高秋净，天临大野闲。葱茏清万象，缭绕出层山。
日落千峰上，云销万壑间。绿萝霜后翠，红叶雨来殷。
散彩辉吴甸，分形压楚关。欲寻霄汉路，延首愿登攀。

江上送别（朱放）
浦边新见柳摇时，北客相逢只自悲。惆怅空知思后会，艰难不敢料前期。
行看汉月愁征战，共折江花怨别离。向夕孤城分首处，寂寥横笛为君吹。

赋山火诗（江油令）
野火烧山去，人归火不归。焰随红日去，烟逐暮云飞。

遗偈（米岭和尚）
祖祖不思议，不许常住世。大众审思惟，毕竟祇这是。

送最澄上人还日本国（行满）
异域乡音别，观心法性同。来时求半偈，去罢悟真空。
贝叶翻经疏，归程大海东。何当到本国，继踵大师风。

游宣州琴溪同武平一作（邢巨）
灵溪非人迹，仙意素所秉。鳞岭森翠微，澄潭照秋景。

看花（何元）
莫怪出门先骤马，暮年常怨看花迟。可怜尽日春山下，似雪如云一万枝。

赠兄（何兆）
洛阳纸价因兄贵，蜀地红笺为弟贫。南北东西九千里，除兄与弟更无人。

送阆州妓人归老（何扶）
竹翠婵娟草径幽，佳人归老傍汀洲。玉蟾露冷梁尘暗，金凤花开云鬓秋。
十亩稻香新绿野，一声歌断旧青楼。芭蕉半卷西池雨，日暮门前双白鸥。

赋得御制句朔野阵云飞（何象）
塞日穿痕断，边鸿背影飞。缥缈浮黄屋，阴沈护御衣。

讥韦玎吟以韦字为韵（利涉）
我之佛法是无为，何故今朝得有为。无韦始得三数载，不知此复是何韦。

饮后献时相（吴士矩）
一夕心期一种欢，那知疏散负杯盘。尊前数片朝云在，不许冯公子细看。

赋得玉水记方流（吴丹）
玉泉何处记，四折水纹浮。润下宁踰矩，居方在上流。
映空虚漾漾，涵白净悠悠。影碎疑冲斗，光清耐触舟。
圭璋分辨状，沙砾共怀柔。愿赴朝宗日，萦回入御沟。

阳春歌（吴豸之）
帘低晓露湿，帘捲莺声急。欲起把箜篌，如凝綵弦涩。
孤眠愁不转，点泪声相及。净扫阶上花，风来更吹入。

答李曜（吴圆）
曳履优容日日欢，须言达德倍汍澜。韶光今已输先手，领得蠙珠掌上看。

武肃王有旨石桥设斋会进士一诗（吴越僧）
仙源佛窟有天台，今古嘉名遍九垓。石磴嵌空神匠出，瀑泉雄壮雨声来。
景强偏感高僧上，地胜能令远思开。一等翘诚依此处，自然灵贶作梯媒。

秋塘晓望（吴商浩）
钟尽疏桐散曙鸦，故山烟树隔天涯。西风一夜秋塘晓，零落几多红藕花。

永泰公主挽歌（吴兢）
秾华从妇道，釐降适诸侯。河汉天孙合，潇湘帝子游。
关睢方作训，鸣凤自相求。可叹凌波迹，东川遂不流。

诗（吕岩）
九六相交道气和，河车昼夜迸金波。呼时一一关头转，吸处重重脉上摩。
电激离门光海岳，雷轰震户动婆娑。思量此道真长远，学者多迷溺爱河。

江行见鸬鹚（宋之问）
江畔鸬鹚鸟，迎霜处处飞。北看疑是雁，南客更思归。
岭上行人绝，关中音信稀。故园今夜里，应为捣寒衣。

七夕感逝（宋务光）
生代日何短，徂迁岁欲期。始闻春鸟思，溘见凉云滋。
皎皎河汉匹，三秋会有期。嗟嗟瑟琴偶，一去无还时。
晴壁看遗挂，虚檐想步綦。流芳行处歇，空色梦中疑。
昔有秦嘉赠，今为潘岳诗。百忧人自老，玄发新成丝。

赠张丞相（宋鼎）
汉上登飞幰，荆南历旧居。已尝临砌橘，更睹跃池鱼。
盛德继微渺，深衷能卷舒。义申蓬阁际，情切庙堂初。
郡挹文章美，人怀燮理馀。皇恩傥照亮，岂厌承明庐。

稠桑驿喜逢严河南中丞便别（岑参）
驷马映花枝，人人夹路窥。离心且莫问，春草自应知。
不谓青云客，犹思紫禁时。别君能几日，看取鬓成丝。

和从叔禄愔元日早朝（李元操）
铜浑变秋节，玉律动年灰。暧暧城霞旦，隐隐禁门开。
众灵凑仙府，百神朝帝台。叶令双凫至，梁王驷马来。
戈鋋映林阙，歌管拂尘埃。保章望瑞气，尚书免火灾。
冠冕多秀士，簪裾饶上才。谁怜张仲蔚，日暮反蒿莱。

伤辽东战亡（李世民）
凿门初奉律，仗战始临戎。振鳞方跃浪，骋翼正凌风。
未展六奇术，先亏一篑功。防身岂乏智，殉命有馀忠。

沙堤葬母（李头陀）
守堤三年念生缘，种树为阴出世恩。划石寄言相瞩付，一重孙付一重孙。

失鹭鹚（李归唐）
惜养来来岁月深，笼开不见意沈吟。也知只在秋江上，明月芦花何处寻。

山鹧鸪词（李白）
苦竹岭头秋月辉，苦竹南枝鹧鸪飞。嫁得燕山胡雁婿，欲衔我向雁门归。
山鸡翟雉来相劝，南禽多被北禽欺。紫塞严霜如剑戟，苍梧欲巢难背违。
我今誓死不能去，哀鸣惊叫泪沾衣。

寄酬朱大后亭夜坐留别（李回）
十夜郡城宿，苦吟身未闲。那堪西郭别，雪路问青山。

明月（李如璧）
三五月华流炯光，可怜怀归郢路长。逾江越汉津无梁，遥遥永夜思茫茫。
昭君失宠辞上宫，蛾眉婵娟卧毡穹。胡人琵琶弹北风，汉家音信绝南鸿。
昭君此时怨画工，可怜明月光朣胧。节既秋兮天向寒，沅有漪兮湘有澜。
沅湘糺合淼漫漫，洛阳才子忆长安。可怜明月复团团。逐臣恋主心愈恪，
弃妻思君情不薄。已悲芳岁徒沦落，复恐红颜坐销铄。可怜明月方照灼，向影倾身比葵藿。

赋礼记（李百药）
玉帛资王会，郊丘叶圣情。重广开环堵，至道轶金籯。
盘薄依厚地，遥裔腾太清。方悦升中礼，足以慰馀生。

石季伦金谷园（李君房）
梓泽风流地，凄凉迹尚存。残芳迷妓女，衰草忆王孙。
舞态随人谢，歌声寄鸟言。池平森灌木，月落吊空园。
流水悲难驻，浮云影自翻。宾阶馀藓石，车马讵喧喧。

和绵州于中丞登越王楼作（李汶濡）
珍重巴西守，殷勤寄远情。剑峰当户碧，诗韵满楼清。
日照涪川阔，烟笼雪峤明。徵黄看即及，莫叹滞江城。

让皇帝庙乐章 送神（李纾）
奠献已事，昏昕载分。风摇雨散，灵卫絪缊。龙驾帝服，已腾五云。
泮宫复閟，寂寞无闻。

死后诗（李叔霁）
忽作无期别，沈冥恨有馀。长安虽不远，无信可传书。

秋夜望月忆韩席等诸侍郎因以投赠（李林甫）
秋天碧云夜，明月悬东方。皓皓庭际色，稍稍林下光。
桂华澄远近，璧彩散池塘。鸿雁飞难度，关山曲易长。
揆予秉孤直，虚薄忝文昌。握镜惭先照，持衡愧后行。
多才众君子，载笔久词场。作赋推潘岳，题诗许谢康。
当时陪宴语，今夕恨相望。愿欲接高论，清晨朝建章。

马上有见（李茂复）
行尽疏林见小桥，绿杨深处有红蕉。无端眼界无分别，安置心头不肯销。

赋寒食日亥时（李宣古）
人定朱门尚未开，初星粲粲照人回。此时寒食无烟火，花柳苍苍月欲来。

贾岛墓（李洞）
一第人皆得，先生岂不销。位卑终蜀士，诗绝占唐朝。
旅葬新坟小，魂归故国遥。我来因奠洒，立石用为标。

文宣王庙古松（李胄）
列植成均里，分行古庙前。阴森非一日，苍翠自何年。
寒影烟霜暗，晨光枝叶妍。近檐阴更静，临砌色相鲜。
每愧闻钟磬，多惭接豆笾。更宜教胄子，于此学贞坚。

朝退（李适之）
朱门长不闭，亲友恣相过。年今将半百，不乐复如何。

追赋画江潭苑（李贺）
宝袜菊衣单，蕉花密露寒。水光兰泽叶，带重剪刀钱。
角暖盘弓易，靴长上马难。泪痕沾寝帐，匀粉照金鞍。

送刘十（李颀）
三十不官亦不娶，时人焉识道高下。房中唯有老氏经，枥上空馀少游马。
往来嵩华与函秦，放歌一曲前山春。西林独鹤引闲步，南涧飞泉清角巾。
前年上书不得意，归卧东窗兀然醉。诸兄相继掌青史，第五之名齐骠骑。
烹葵摘果告我行，落日夏云纵复横。闻道谢安掩口笑，知君不免为苍生。

深树见一颗樱桃尚在（李商隐）
高桃留晚实，寻得小庭南。矮堕绿云髻，欹危红玉簪。
惜堪充凤食，痛已被莺含。越鸟誇香荔，齐名亦未甘。

过施水庵（李谔）
胜地开阑若，幽寻信短筇。僧贫祇施水，客至但闻钟。
讲坐天花满，香台翠霭重。何当谢尘绂，白社此相从。

贺裴廷裕蜀中登第诗（李搏）
铜梁千里曙云开，仙箓新从紫府来。天上已张新羽翼，世间无复旧尘埃。
嘉祯果中君平卜，贺喜须斟卓氏杯。应笑戎藩刀笔吏，至今泥滓曝鱼鳃。

谢新恩（李煜）
樱花落尽春将困，秋千架下归时。漏暗斜月迟迟，花在枝。
彻晓纱窗下，待来君不知。

拨闷（杜甫）
闻道云安曲米春，才倾一盏即醺人。乘舟取醉非难事，下峡消愁定几巡。
长年三老遥怜汝，棙柁开头捷有神。已办青钱防雇直，当令美味入吾唇。

除夜有怀（杜审言）
故节当歌守，新年把烛迎。冬氛恋虬箭，春色候鸡鸣。
兴尽闻壶覆，宵阑见斗横。还将万亿寿，更谒九重城。

街西长句（杜牧）
碧池新涨浴娇鸦，分锁长安富贵家。游骑偶同人斗酒，名园相倚杏交花。
银鞦騕袅嘶宛马，绣鞅璁珑走钿车。一曲将军何处笛，连云芳草日初斜。

晚泊金陵水亭（杜荀鹤）
江亭当废国，秋景倍萧骚。夕照残荒垒，寒潮涨古濠。
就田看鹤劣，隔水见僧高。无限前朝事，醒吟易觉劳。

杞梁墓（汪遵）
一叫长城万仞摧，杞梁遗骨逐妻回。南邻北里皆孀妇，谁解坚心继此来。

和中书侍郎杨再思春夜宿直（沈佺期）
西禁青春满，南端皓月微。千庐宵驾合，五夜晓钟稀。
星斗横纶阁，天河度琐闱。烟光章奏里，纷向夕郎飞。

送道士曾昭瑩（沈麟）
南北东西事，人间会也无。昔曾栖玉笥，今也返玄都。
雪片随天阔，泉声落石孤。丹霄人有约，去采石菖蒲。

登灵岩寺（沙门日进）
灵岳多奇势，兹山负圣图。谷中清溜响，峰际白云孤。
石壁连霄汉，长松落涧枯。澄心香阁下，烦虑寂然无。

奉和圣制夏日游石淙山（狄仁杰）
宸晖降望金舆转，仙路峥嵘碧涧幽。羽杖遥临鸾鹤驾，帷宫直坐凤麟洲。
飞泉洒液恒疑雨，密树含凉镇似秋。老臣预陪悬圃宴，馀年方共赤松游。

采桑子（花蕊夫人）
初离蜀道心将碎，离恨绵绵，春日如年，马上时时闻杜鹃。

登乐游原怀古（豆卢回）
缅惟汉宣帝，初谓皇曾孙。虽在襁褓中，亦遭巫蛊冤。
至哉丙廷尉，感激义弥敦。驰逐莲勺道，出入诸陵门。
一朝风云会，竟登天位尊。握符升宝历，负扆御华轩。
赫奕文物备，葳蕤休瑞繁。卒为中兴主，垂名于后昆。
雄图奄已谢，馀址空复存。昔为乐游苑，今为狐兔园。
朝见牧竖集，夕闻栖鸟喧。萧条灞亭岸，寂寞杜陵原。
羃䍥野烟起，苍茫岚气昏。二曜屡回薄，四时更凉温。
天道尚如此，人理安可论。

白圭无玷（辛宏）
片玉表坚贞，逢时宝自呈。色鲜同雪白，光润夺冰清。
皎皎无瑕玷，锵锵有佩声。昆山标重价，垂棘振香名。
抱璞心常苦，全真道未行。琢磨忻大匠，还冀动连城。

送贺秘监归会稽诗（辛替否）
送君青门外，远诣沧海汜。凫舄游帝乡，羽衣飞故里。
术妙焚金鼎，丹成屑琼蕊。追饯会群僚，属文降天旨。
秦吴称异域，少别犹千祀。黄鹤寓辽阳，应明城郭是。

九日登玄武山旅眺（邵大震）
九月九日望遥空，秋水秋天生夕风。寒雁一向南去远，游人几度菊花丛。

寻人偶题（邵真）
日昃不复午，落花难归树。人生能几何，莫厌相逢遇。

嘲韦铿（邵景）
飘风忽起团团旋，倒地还如著脚䭔。莫怪殿上空行事，却为元非五品才。

题马侍中燧木香亭（邵楚苌）
春日迟迟木香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。
横汉碧云歌处断，满地花钿舞时落。树影参差斜入檐，风动玲珑水晶箔。

悼妓诗（京兆韦氏子）
惆怅金泥簇蝶裙，春来犹见伴行云。不教布施刚留得，浑似初逢李少君。

出玉关（来济）
敛辔遵龙汉，衔悽渡玉关。今日流沙外，垂涕念生还。

山中避难作（来鹏）
山头烽火水边营，鬼哭人悲夜夜声。唯有碧天无一事，日还西下月还明。

游福感寺荅少年（卓英英）
牡丹未及开时节，况是秋风莫近前。留待来年二三月，一枝和露压神仙。

洛出书（叔孙玄观）
清洛含温溜，玄龟荐宝书。波开绿字出，瑞应紫宸居。
物著群灵首，文成列卦初。美珍翔阁凤，庆迈跃舟鱼。
俾姒惟何远，休皇复在诸。东都主人意，歌颂望乘舆。

和白太守拣贡橘（周元范）
离离朱实绿丛中，似火烧山处处红。影下寒林沈绿水，光摇高树照晴空。
银章自竭人臣力，玉液谁知造化功。看取明朝船发后，馀香犹尚逐仁风。

书壁（周仲美）
爱妾不爱子，为问此何理。弃官更弃妻，人情宁可已。
永诀泗之滨，遗言空在耳。三载无朝昏，孤帏泪如洗。
妇人义从夫，一节誓生死。江乡感残春，肠断晚烟起。
西望太华峰，不知几千里。

奉和九月九日登慈恩寺浮图应制（周利用）
出豫乘金节，飞文焕日宫。萸房开圣酒，杏苑被玄功。
塔向三天迥，禅收八解空。叨恩奉兰藉，终愧洽薰风。

君山祠（周岳秀）
万顷湖波浸碧天，旌封香火几千年。风涛澎湃鱼龙舞，栋宇峥嵘燕雀迁。
远岫光中浓淡树，斜阳影里往来船。江河愿借吹嘘便，应有神功在目前。

晦日宴高氏林亭（周彦晖）
砌蓂收晦魄，津柳竞年华。既狎忘筌友，方淹投辖车。
绮筵回舞雪，琼醑泛流霞。云低上天晚，丝雨带风斜。

晦日宴高氏林亭（周思钧）
早春惊柳穟，初晦掩蓂华。骑出平阳里，筵开卫尉家。
竹影含云密，池纹带雨斜。重惜林亭晚，上路满烟霞。

再过王辂原居纳凉（周贺）
夏天多忆此，早晚得秋分。旧月来还见，新蝉坐忽闻。
扇风调病叶，沟水隔残云。别有微凉处，从容不似君。

贺王仆射放榜（周墀）
文场三化鲁儒生，三十馀年振重名。曾忝木鸡誇羽翼，又陪金马入蓬瀛。
虽欣月桂居先折，更羡春兰最后荣。欲到龙门看风雨，关防不许暂离营。

诸暨五泄山（周镛）
路入苍烟九过溪，九穿岩曲到招提。天分五溜寒倾北，地秀诸峰翠插西。
凿径破崖来木杪，驾泉鸣竹落榱题。当年老默无消息，犹有词堂一杖藜。

题金陵栖霞寺赠月公（周繇）
明家不要买山钱，施作清池种白莲。松桧老依云外地，楼台深锁洞中天。
风经绝顶回疏雨，石倚危屏挂落泉。欲结茅庵伴师住，肯饶多少薜萝烟。

薄命女（和凝）
天欲晓，宫漏穿花声缭绕。窗里星光少。
冷露寒侵帐额，残月光沈树杪。梦断锦帏空悄悄，彊起愁眉小。

和主司王起（孟守）
科文又主守初时，光显门生济会期。美擅东堂登甲乙，荣同内署侍恩私。
群莺共喜新迁木，双凤皆当即入池。别有倍深知感士，曾经两度得芳枝。

悼幼子（孟郊）
一闭黄蒿门，不闻白日事。生气散成风，枯骸化为地。
负我十年恩，欠尔千行泪。洒之北原上，不待秋风至。

和张二自穰县还途中遇雪（孟浩然）
风吹沙海雪，渐作柳园春。宛转随香骑，轻盈伴玉人。
歌疑郢中客，态比洛川神。今日南归楚，双飞似入秦。

和主司王起（孟球）
当年门下化龙成，今日馀波进后生。仙籍共知推丽藻，禁垣同得荐嘉名。
桃蹊早茂誇新萼，菊圃初开耀晚英。谁料羽毛方出谷，许教齐和九皋鸣。

言行相顾（孟翱）
将使言堪复，常闻行欲先。比圭斯不玷，修己直如弦。
跬步非全进，吹嘘禀自然。当令夫子察，无宿仲由贤。
正遇兴邦际，因怀入署年。坐知清监下，相顾有人焉。

怀连上旧居（孟宾于）
闲思连上景难齐，树绕仙乡路绕溪。明月夜舟渔父唱，春风平野鹧鸪啼。
城边寄信归云外，花下倾杯到日西。更忆海阳垂钓侣，昔年相遇草萋萋。

座右铭（宗密）
寅起可办事，省语终寡尤。身安勤戒定，事简疏交游。
他非不足辨，己过当自修。百岁既有限，世事何时休。
落发堕僧数，应须侔上流。胡为逐世变，志虑尚嚣浮。
四恩重山岳，锱铢未能酬。蚩蚩居大厦，汲汲将焉求。
死生在呼吸，起灭若浮沤。无令方服下，番作阿鼻由。

虚池驿题屏风（宜芬公主）
出嫁辞乡国，由来此别难。圣恩愁远道，行路泣相看。
沙塞容颜尽，边隅粉黛残。妾心何所断，他日望长安。

中秋旅怀（尚能）
所畜惟骚雅，兼之得固穷。望乡连北斗，听雨带西风。
稼穑村坊远，烟波路径通。冥搜清绝句，恰似有神功。

题紫微观（建业卜者）
昨日朝天过紫微，醮坛风冷杏花稀。碧桃泥我传消息，何事人间更不归。

偈（性空）
乌不前，兔不后，几人于此茫然走。祇有阇黎达本源，结舌何曾着空有？

送薛大入洛（房元阳）
惊年嗟未极，别绪复相依。雁随春北度，人共水东归。
夜月临轩尽，残灯入晓微。哀怨一罢曲，幽桂徒芳菲。

题汉州西湖（房琯）
高流缠峻隅，城下缅丘墟。决渠信浩荡，潭岛成江湖。
结宇依回渚，水中信可居。三伏气不蒸，四达暑自徂。
同人千里驾，邻国五马车。月出共登舟，风生随所如。
举麾指极浦，欲极更盘纡。缭绕各殊致，夜尽情有馀。
遭乱意不开，即理还暂祛。安得长晤语，使我忧更除。

酬窦大闲居见寄（房孺复）
来自三湘到五溪，青枫无树不猿啼。名惭竹使宦情少，路隔桃源归思迷。
鵩鸟赋成知性命，鲤鱼书至恨暌携。烦君强著潘年比，骑省风流讵可齐。

与何光远赠荅诗（明月潭龙女）
坐久风吹绿绮寒，九天月照水精盘。不思却返沈潜去，为惜春光一夜欢。

王仙坛（林杰）
羽客已登仙路去，丹炉草木尽凋残。不知千载归何日，空使时人扫旧坛。

穷冬太学（林宽）
投迹依槐馆，荒亭草合时。雪深鸢啸急，薪湿鼎吟迟。
默坐同谁话，非僧不我知。匡庐瀑布畔，何日副心期。

赠天台王处士（林嵩）
深隐天台不记秋，琴台长别一何愁。茶烟岩外云初起，新月潭心钓未收。
映宇异花丛发好，穿松孤鹤一声幽。赤城不掩高宗梦，宁久悬冠枕瀑流。

季夏入北山（林璠）
整驾俟明发，逶迤历险途。天形逼峰尽，地势入溪无。
树绕圆潭密，云横叠障孤。谁怜后时者，六月未南图。

奉和过梁王宅即目应制（武三思）
岩居多水石，野宅满风烟。本谓开三径，俄欣降九天。
穿林移步辇，拂岸转行旃。凤竹初垂箨，龟河未吐莲。
愿持山作寿，恒用劫为年。

夏日对雨寄朱放拾遗（武元衡）
才非谷永传，无意谒王侯。小暑金将伏，微凉麦正秋。
远山欹枕见，暮雨闭门愁。更忆东林寺，诗家第一流。

杂曲歌辞 妾薄命（武平一）
有女妖且丽，裴回湘水湄。水湄兰杜芳，采之将寄谁。
瓠犀发皓齿，双蛾颦翠眉。红脸如开莲，素肤若凝脂。
绰约多逸态，轻盈不自持。尝矜绝代色，复恃倾城姿。
子夫前入侍，飞燕复当时。正悦掌中舞，宁哀团扇诗。
洛川昔云遇，高唐今尚违。幽閤禽雀噪，闲阶草露滋。
流景一何速，年华不可追。解佩安所赠，怨咽空自悲。

从驾幸少林寺（武则天）
陪銮游禁苑，侍赏出兰闱。云偃攒峰盖，霞低插浪旂。
日宫疏涧户，月殿启岩扉。金轮转金地，香阁曳香衣。
铎吟轻吹发，幡摇薄雾霏。昔遇焚芝火，山红连野飞。
花台无半影，莲塔有全辉。实赖能仁力，攸资善世威。
慈缘兴福绪，于此罄归依。风枝不可静，泣血竟何追。

感事（武瓘）
花开蝶满枝，花谢蝶还稀。惟有旧巢燕，主人贫亦归。

观大驾出叙事寄怀（法轮）
紫台宵漏竭，青门曙鼓通。轻霞照复道，徐吹转相风。
玉鸾光万骑，金舆郁五戎。鸣笳犹度阙，清跸尚喧宫。
云旗乱陌紫，羽旆杂尘红。百城归北丽，两汉久惭雄。
吾曹陋薄技，馀庆洽微躬。平原已起洛，印手亦还丰。
得奉衣冠盛，仍观书轨同。犹言待封告，未忍向华嵩。

偈（法海）
即心元是佛，不悟而自屈。我知定慧因，双修离诸物。

答盐官齐安国师见招（法常）
一池荷叶衣无尽，数树松花食有馀。刚被世人知住处，又移茆舍入深居。

青龙寺留别义操阇梨（空海）
同法同门喜遇深，空随白雾忽归岑。一生一别难再见，非梦思中数数寻。

送司空曙之苏州（苗发）
盘门吴旧地，蝉尽草秋时。归国人皆久，移家君独迟。
广陵经水宿，建邺有僧期。若到西霞寺，应看江总碑。

荐冰（范传质）
乘春方启闭，羞献有常程。洁朗寒光彻，辉华素彩明。
色凝霜雪净，影照冕旒清。肃肃将崇礼，兢兢示捧盈。
方圆陈玉座，小大表精诚。朝觌当西陆，桃弧每共行。

书（范尧佐）
书，凭雁，寄鱼。出王屋，入匡庐。文生益智，道著清虚。
葛洪一万卷，惠子五车馀。银钩屈曲索靖，题桥司马相如。
别后莫暌千里信，数封缄送到闲居。

自咏（范液）
长吟太息问皇天，神通由来也已偏。一名国士皆贫病，但是裨兵总有钱。

诗（虎丘山石壁鬼）
高松多悲风，萧萧清且哀。南山接幽垄，幽垄空崔嵬。
白日徒昭昭，不照长夜台。虽知生者乐，魂魄安能回。
况复念所亲，恸哭心肝摧。恸哭更何言，哀哉复哀哉。

双林寺谒傅大士（郎士元）
草露经前代，津梁及后人。此方今示灭，何国更分身。
月色空知夜，松阴不记春。犹怜下生日，应在一微尘。

与谢翱赠荅诗（金车美人）
惆怅佳期一梦中，武陵春色尽成空。欲知离别偏堪恨，只为音尘两不通。
愁态上眉凝浅绿，泪痕侵脸落轻红。双轮暂与王孙驻，明日西驰又向东。

新曲（长孙无忌）
阿侬家住朝歌下，早传名。结伴来游淇水上，旧长情。
玉佩金钿随步远，云罗雾縠逐风轻。转目机心悬自许，何须更待听琴声。

宫词（长孙翱）
一道甘泉接御沟，上皇行处不曾秋。谁言水是无情物，也到宫前咽不流。

送太乙真君酒（青城丈人）
峨嵋仙府静沈沈，玉液金华莫厌斟。凡客欲知真一洞，剑门西北五云深。

题田道者院（修睦）
入门空寂寂，真个出家儿。有行鬼不见，无心人谓痴。
古岩寒柏对，流水落花随。欲别一何懒，相从所恨迟。

题玉壶赠元柳二子（南溟夫人）
来从一叶舟中来，去向百花桥上去。若到人间扣玉壶，鸳鸯自解分明语。

夜渡江（姚崇）
夜渚带浮烟，苍茫晦远天。舟轻不觉动，缆急始知牵。
听笛遥寻岸，闻香暗识莲。唯看去帆影，常恐客心悬。

龙池篇（姜皎）
龙池初出此龙山，常经此地谒龙颜。日日芙蓉生夏水，年年杨柳变春湾。
尧坛宝匣馀烟雾，舜海渔舟尚往还。愿似飘飖五云影，从来从去九天关。

歇后（封抱一）
面作天地玄，鼻有雁门紫。既无左达承，何劳罔谈彼。

不见来词（施肩吾）
乌鹊语千回，黄昏不见来。漫教脂粉匣，闭了又重开。

题朱审寺壁山水画（柳公权）
朱审偏能视夕岚，洞边深墨写秋潭。与君一顾西墙画，从此看山不向南。

衡阳与梦得分路赠别（柳宗元）
十年憔悴到秦京，谁料翻为岭外行。伏波故道风烟在，翁仲遗墟草树平。
直以慵疏招物议，休将文字占时名。今朝不用临河别，垂泪千行便濯缨。

险竿行（柳曾）
山险惊摧辀，水险能覆舟。奈何平地不肯立，走上百尺高竿头。
我不知尔是人耶复猱耶？使我为尔长叹嗟。我闻孝子不许国，忠臣不爱家。
尔今轻命重黄金，忠孝两亏徒尔誇。始以险技悦君目，终以贪心媚君禄。
百尺高竿百度缘，一足参差一家哭。险竿儿，听我语，更有险徒险于汝。
重于权者失君恩，落向天涯海边去。险竿儿，尔须知，险途欲往尔可思。
上得不下下不得，我谓此辈险于险竿儿。

赋得春风扇微和（柳道伦）
青阳初入律，淑气应春风。始辨梅花里，俄分柳色中。
依微开夕照，澹荡媚晴空。拂水生蘋末，经岩触桂丛。
稍抽兰叶紫，微吐杏花红。愿逐仁风布，将俾生植功。

秋怀（段弘古）
野阔平收潦水香，园林恰似郑公乡。懒云未许寒风卷，落叶从他零露伤。
夜静猿声添客泪，朝闻雁字引诗狂。生涯不共秋光老，浊酒丹经一钓航。

哭房处士（段成式）
独上黄坛几度盟，印开龙渥喜丹成。岂同叔夜终无分，空向人间著养生。

荅张郁歌（洛川仙女）
空爱长生术，不是长生人。今日洛川别，可惜洞中春。

出世篇（皇甫湜）
生当为大丈夫，断羁罗，出泥涂。四散号呶，俶扰无隅。
埋之深渊，飘然上浮。骑龙披青云，汎览游八区。经太山，绝大海，一长吁。
西摩月镜，东弄日珠。上括天之门，直指帝所居。群仙来迎塞天衢，凤皇鸾鸟灿金舆。
音声嘈嘈满太虚，旨饮食兮照庖厨。食之不饫饫不尽，使人不陋复不愚。
旦旦狎玉皇，夜夜御天姝。当御者几人，百千为番。
宛宛舒舒，忽不自知。支消体化膏露明，湛然无色茵席濡。
俄而散漫，斐然虚无。翕然复抟，抟久而苏。精神如太阳，霍然照清都。
四肢为琅玕，五脏为璠玙。颜如芙蓉，顶为醍醐。与天地相终始，浩漫为欢娱。
下顾人间，溷粪蝇蛆。

汝坟别业（祖咏）
失路农为业，移家到汝坟。独愁常废卷，多病久离群。
鸟雀垂窗柳，虹霓出涧云。山中无外事，樵唱有时闻。

示门人颂（红螺山和尚）
红螺山子近边夷，度得之流半是奚。共语问酬都不会，可怜祇解那斯祁。

喜韩少府见访（胡令能）
忽闻梅福来相访，笑著荷衣出草堂。儿童不惯见车马，走入芦花深处藏。

赠渔者（胡曾）
不愧人间万户侯，子孙相继老扁舟。往来南越谙鲛室，生长东吴识蜃楼。
自为钓竿能遣闷，不因萱草解销忧。羡君独得逃名趣，身外无机任白头。

奉试咏青（荆冬倩）
路辟天光远，春还月道临。草浓河畔色，槐结路边阴。
未映君王史，先标胄子襟。经明如可拾，自有致云心。

绣衣石榻（韦处厚）
巉巉雪中峤，磊磊标方峭。勿为枕苍山，还当础清庙。

建昌渡暝吟（韦庄）
月照临官渡，乡情独浩然。鸟栖彭蠡树，月上建昌船。
市散渔翁醉，楼深贾客眠。隔江何处笛，吹断绿杨烟。

同窦群雪中寓直（韦贯之）
耿耿风雪暮，直庐未掩扉。咏兰幽助兴，俪玉粲相辉。
气劲琴韵切，夜深炉火微。虽殊江海远，即此恋彤闱。

和丘员外题湛长史旧居（韦夏卿）
道胜物能齐，累轻身易退。苟安一丘上，何必三山外。
云霞长若绮，松石常如黛。徒有昔王过，竟遗青史载。
诗因野寺咏，酒向山椒酹。异时逢尔知，兹辰驻余旆。

和检诗（韦检亡姬）
春雨濛濛不见天，家家门外柳和烟。如今肠断空垂泪，欢笑重追别有年。

嘲邵景萧嵩（韦铿）
一双胡子著绯袍，一个须多一鼻高。相对厅前捺且立，自惭身品世间毛。

夕次盱眙县（韦应物）
落帆逗淮镇，停舫临孤驿。浩浩风起波，冥冥日沈夕。
人归山郭暗，雁下芦洲白。独夜忆秦关，听钟未眠客。

道傍木（唐备）
狂风拔倒树，树倒根已露。上有数枝藤，青青犹未悟。

赠亡妻张氏（唐暄）
峄阳桐半死，延津剑一沈。如何宿昔内，空负百年心。

遇旅鹤（孙昌胤）
灵鹤产绝境，昂昂无与俦。群飞沧海曙，一叫云山秋。
野性方自得，人寰何所求。时因戏祥风，偶尔来中州。
中州帝王宅，园沼深且幽。希君惠稻粱，欲并离丹丘。
不然奋飞去，将适汗漫游。肯作池上鹜，年年空沈浮。

生查子（孙光宪）
寂寞掩朱门，正是天将暮。暗澹小庭中，滴滴梧桐雨。
绣工夫，牵心绪，配尽鸳鸯缕。待得没人时，偎倚论私语。

天骥呈材（徐仁嗣）
至德符天道，龙媒应圣明。追风奇质异，喷玉彩毛轻。
躞蹀形难状，连拳势乍呈。效材矜逸态，绝影表殊名。
岐路宁辞远，关山岂惮行。盐车虽不驾，今日亦长鸣。

闻邻家理筝（徐安贞）
北斗横天夜欲阑，愁人倚月思无端。忽闻画阁秦筝逸，知是邻家赵女弹。
曲成虚忆青蛾敛，调急遥怜玉指寒。银锁重关听未辟，不如眠去梦中看。

自吟（徐钓者）
曾见秦皇架石桥，海神忙迫涨惊潮。蓬莱隔海虽难到，直上三清却不遥。

酒胡子（徐夤）
红筵丝竹合，用尔作欢娱。直指宁偏党，无私绝觊觎。
当歌谁擐袖，应节渐轻躯。恰与真相似，毡裘满颔须。

爱敬寺有老僧尝游长安言秦雍间事历历可听因赠此诗兼示同行客（徐铉）
白首栖禅者，尝谈灞浐游。能令过江客，偏起失乡愁。
室倚桃花崦，门临杜若洲。城中无此景，将子剩淹留。

秋日再寄（晁采）
珍簟生凉夜漏馀，梦中恍惚觉来初。魂离不得空成病，面见无由浪寄书。
窗外江村钟响绝，枕边梧叶雨声疏。此时最是思君处，肠断寒猿定不如。

醉歌（殷七七）
琴弹碧玉调，药鍊白朱砂。解酝顷刻酒，能开非时花。

铨试后徵山别业寄源侍御（殷寅）
别业在徵山，登高望畿甸。严令天地肃，城阙如何见。
蔼蔼王侯门，华轩日游炫。幸逢休明代，山虏尚交战。
投策去园林，率名皆拜选。圣君性则哲，济济多英彦。
裴楷能清通，山涛急推荐。謏才甘自屏，薄伎忝馀眷。
虽承国士恩，尚乏中人援。畴昔相知者，今兹秉天宪。
朱绂何赫赫，绣衣复葱茜。

三不为篇（海顺）
我欲刺股锥刃，悬头屋梁。书临雪彩，牒映萤光。一朝鹏举，万里鸾翔。
纵任才辩，游说君王。高车反邑，衣锦还乡。将恐鸟残以羽，兰折由芳。
笼餐讵贵，钩饵难尝。是以高巢林薮，深穴池塘。

长安书怀（秦韬玉）
凉风吹雨滴寒更，乡思欺人拨不平。长有归心悬马首，可堪无寐枕蛩声。
岚收楚岫和空碧，秋染湘江到底清。早晚身闲著蓑去，橘香深处钓船横。

离家（袁不约）
步步远晨昏，悽心出里门。见乌唯有泪，看雁更伤魂。
宿酒宁辞醉，回书讳苦言。野人应怪笑，不解爱田园。

寄夫（郭绍兰）
我婿去重湖，临窗泣血书。殷勤凭燕翼，寄与薄情夫。

永嘉经谢公石门山作（郭密之）
绵境经耳目，未尝旷跻登。一窥石门险，再涤心神懵。
洞壑閟金涧，欹崖盘石楞。阴潭下羃羃，秀岭上层层。
千丈瀑流蹇，半溪风雨縆。兴馀志每惬，心远道自弘。
乘轺广储峙，祇命愧才能。辍棹周气象，扪条历骞崩。
忽如生羽翼，恍若将起腾。谢客今已矣，我来谁与朋。

赋得春风扇微和（陈九流）
喜见阳和至，遥知橐籥功。迟迟散南陌，袅袅逐东风。
暗入芳园里，潜吹草木中。兰荪才有绿，桃杏未成红。
已觉寒光尽，还看淑气通。由来荣与悴，今日发应同。

同王员外雨后登开元寺南楼因酬晖上人独坐山亭有赠（陈子昂）
钟梵经行罢，香林坐入禅。岩庭交杂树，石濑泻鸣泉。
水月心方寂，云霞思独玄。宁知人世里，疲病得攀缘。

省试白云起封中（陈希烈）
千年泰山顶，云起汉王封。不作奇峰状，宁分触石容。
为霖虽易得，表圣自难逢。冉冉排空上，依依叠影重。
素光非曳练，灵贶是从龙。岂学无心出，东西任所从。

戏赠陈应（陈后主）
留人不留人，不留人也去。此处不留人，自有留人处。

后渚置酒（陈叔达）
大渚初惊夜，中流沸鼓鼙。寒沙满曲浦，夕雾上邪溪。
岸广凫飞急，云深雁度低。严关犹未遂，此夕待晨鸡。

临化示弟子（陈寡言）
我本无形暂有形，偶来人世逐营营。轮回债负今还毕，搔首翛然归上清。

柳陌听早莺（陶翰）
忽来枝上啭，还似谷中声。乍使香闺静，偏伤远客情。
间关难辨处，断续若频惊。玉勒留将久，青楼梦不成。
千门候晓发，万井报春生。徒有知音赏，惭非皋鹤鸣。

和訾家洲宴游（陆弘休）
新春蕊绽訾家洲，信是南方最胜游。酒满百分殊不怕，人添一岁更堪愁。
莺声暗逐歌声艳，花态还随舞态羞。莫惜今朝同酩酊，任他龟鹤与蜉蝣。

鸣桹（陆龟蒙）
水浅藻荇涩，钓罩无所及。铿如木铎音，势若金钲急。
驱之就深处，用以资俯拾。搜罗尔甚微，遁去将何入。

赋得御园芳草（陆贽）
阴阴御园里，瑶草日光长。靃靡含烟雾，依稀带夕阳。
雨馀荑更密，风暖蕙初香。拥仗缘驰道，乘舆入建章。
湿烟摇不散，细影乱无行。恒恐韶光晚，何人辨早芳。

饯唐州高使君赴任（马怀素）
外牧资贤守，斯人奉帝俞。淮南膺建隼，渭北暂分符。
坐叹烟波隔，行嗟物候殊。何年升美课，回首北城隅。

晦日宴高氏林亭（高绍）
啸侣入山家，临春玩物华。葛弦调绿水，桂醑酌丹霞。
岸柳开新叶，庭梅落早花。兴洽林亭晚，方还倒载车。

投谒齐己（乾康）
隔岸红尘忙似火，当轩青嶂冷如冰。烹茶童子休相问，报道门前是衲僧。

和崔侍御（尉佗）
千岁荒台隳路隅，一烦太守重椒涂。感君拂拭意何极，赠尔美妇与明珠。

游仙窟诗 咏双树荅文成（崔十娘）
暂游双树下，遥见两枝芳。向日俱翻影，迎风并散香。
戏蝶扶丹萼，游蜂入紫房。人今总摘取，各著一边箱。

报何泽（崔安潜）
四十九年前及第，同年唯有老夫存。今日殷勤访吾子，稳将鬐鬣上龙门。

赠李十二白（崔宗之）
凉风八九月，白露满空庭。耿耿意不畅，捎捎风叶声。
思见雄俊士，共话今古情。李侯忽来仪，把袂苦不早。
清论既抵掌，玄谈又绝倒。分明楚汉事，历历王霸道。
担囊无俗物，访古千里馀。袖有匕首剑，怀中茂陵书。
双眸光照人，词赋凌子虚。酌酒弦素秦，霜气正凝洁。
平生心中事，今日为君说。我家有别业，寄在嵩之阳。
明月出高岑，清溪澄素光。云散窗户静，风吹松桂香。
子若同斯游，千载不相忘。

寄诗（崔莺莺）
自从销瘦减容光，万转千回懒下床。不为傍人羞不起，为郎憔悴却羞郎。

华清宫（崔橹）
门横金锁悄无人，落日秋声渭水滨。红叶下山寒寂寂，湿云如梦雨如尘。

江行（常建）
平湖四无际，此夜泛孤舟。明月异方意，吴歌令客愁。
乡园碧云外，兄弟渌江头。万里无归信，伤心看斗牛。

澄水如鉴（崔颢）
圣贤将立喻，上善贮情深。洁白依全德，澄清有片心。
浇浮知不挠，滥浊固难侵。方寸悬高鉴，生涯讵陆沈。
对泉能自诫，如镜静相临。廉慎传家政，流芳合古今。

园中时蔬尽皆锄理唯秋兰数本委而不顾彼虽一物有足悲者遂赋二章（张九龄）
幸得不锄去，孤苗守旧根。无心羡旨蓄，岂欲近名园。
遇赏宁充佩，为生莫碍门。幽林芳意在，非是为人论。

渔父（张志和）
霅溪湾里钓鱼翁，舴艋为家西复东。江上雪，浦边风，笑著荷衣不叹穷。

寄禅月大师（张格）
龙华咫尺断来音，日夕空驰咏德心。禅月字清师号别，寿春诗古帝恩深。
画成罗汉惊三界，书似张颠直万金。莫倚名高忘故旧，晓晴闲步一相寻。

代答闺梦还（张若虚）
关塞年华早，楼台别望违。试衫著煖气，开镜觅春晖。
燕入窥罗幕，蜂来上画衣。情催桃李艳，心寄管弦飞。
妆洗朝相待，风花暝不归。梦魂何处入，寂寂掩重扉。

巡边在河北作（张说）
抚剑空馀勇，弯弧遂无力。老去事如何，据鞍长叹息。
故交索将尽，后进稀相识。独怜半死心，尚有寒松直。

春色满皇州（张嗣初）
何处年华好，皇州淑气匀。韶阳潜应律，草木暗迎春。
柳变金堤畔，兰抽曲水滨。轻黄垂辇道，微绿映天津。
丽景浮丹阙，晴光拥紫宸。不知幽远地，今日几枝新。

歌（戚逍遥）
笑看沧海欲成尘，王母花前别众真。千岁却归天上去，一心珍重世间人。

赠米都知（梁补阙）
供奉三朝四十年，圣时流落发衰残。贪将乐府歌明代，不把清吟换好官。

归山吟（清豁）
聚如浮沫散如云，聚不相将散不分。入郭当时君是我，归山今日我非君。

旅舍早起（章碣）
迹暗心多感，神疲梦不游。惊舟同厌夜，独树对悲秋。
晚角和人战，残星入汉流。门前早行子，敲镫唱离忧。

题菖蒲废观（许三畏）
本是安期烧药处，今来改作坐禅宫。数僧梵响满楼月，深谷猿声半夜风。
金简事移松阁迥，綵云影散阆山空。我来不见修真客，却得真如问远公。

游维山新兴寺宿石屏村谢叟家（许浑）
晚过石屏村，村长日渐曛。僧归下岭见，人语隔溪闻。
谷响寒耕雪，山明夜烧云。家家扣铜鼓，欲赛鲁将军。

读刘得仁贾岛集（贯休）
二公俱作者，其奈亦迂儒。且有诸峰在，何将一第吁。
句还如菡萏，谁复赠襜褕。想得重泉下，依前与众殊。

登岳阳楼（麻温其）
湖边景物属秋天，楼上风光似去年。仙侣缑生留福地，湘娥帝子寄哀弦。
云门自统轩台外，木叶偏飞楚客前。极目江山何处是，一帆万里信归船。

又吟（富春沙际鬼）
莫问我姓名，向君言亦空。潮生沙骨冷，魂魄悲秋风。

玩花莺（智藏）
桑门寡言晤，策杖事迎逢。以此芳春节，忽值竹林风。
求友莺娇树，含香花笑丛。虽喜遨游志，还愧乏雕虫。

题陈处士幽居（温庭筠）
松轩尘外客，高枕自萧疏。雨后苔侵井，霜来叶满渠。
闲看镜湖画，秋得越僧书。若待前溪月，谁人伴钓鱼。

归李江州后寄别王氏（程洛宾）
鱼雁回时写报音，难凭剉蘖数年心。虽然情断沙吒后，争奈平生怨恨深。

望人家桃李花（贺知章）
山源夜雨度仙家，朝发东园桃李花。桃花红兮李花白，照灼城隅复南陌。
南陌青楼十二重，春风桃李为谁容。弃置千金轻不顾，踟蹰五马谢相逢。
徒言南国容华晚，遂叹西家飘落远。的皪长奉明光殿，氛氲半入披香苑。
苑中珍木元自奇，黄金作叶白银枝。千年万岁不凋落，还将桃李更相宜。
桃李从来露井傍，成蹊结影矜艳阳。莫道春花不可树，会持仙实荐君王。

酒泉子（冯延巳）
深院空帏，廊下风帘惊宿燕。香印灰，兰烛灺，觉来时。
月明人自捣寒衣，刚爱无端惆怅。阶前行，阑外立，欲鸡啼。

放鱼书所钥户（冯道）
高却垣墙钥却门，监丞从此罢垂纶。池中鱼鳖应相贺，从此方知有主人。

题寺廊柱（慈恩塔院女仙）
皇子陂头好月明，忘却华筵到晓行。烟收山低翠黛横，折得荷花远恨生。

赠元载歌妓（杨炎）
雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。

荅李昌期（杨洵美）
三山载群仙，峨峨咸浪中。云衣剪不得，此路安可从。
我生亦何事，出门如飞蓬。白日又黄昏，所悲瑶草空。
虫声故乡梦，枕上禾黍风。吾道如未丧，天运何时通。

游废观（杨炯）
青幛倚丹田，荒凉数百年。犹知小山桂，尚识大罗天。
药败金炉火，苔昏玉女泉。岁时无壁画，朝夕有阶烟。
花柳三春节，江山四望悬。悠然出尘网，从此狎神仙。

赠张全义（杨凝式）
洛阳风景实堪哀，昔日曾为瓦子堆。不是我公重葺理，至今犹是一堆灰。

湘潭偶题诗（褚遂良）
远山酋萃翠凝烟，烂漫桐花二月天。游遍九衢灯火夜，归来月挂海棠前。

雨后宿刘司马池上（贾岛）
蓝溪秋漱玉，此地涨清澄。芦苇声兼雨，芰荷香绕灯。
岸头秦古道，亭面汉荒陵。静想泉根本，幽崖落几层。

从军行（厉玄）
边草旱不春，剑光增野尘。战场收骥尾，清瀚怯龙鳞。
帆色起归越，松声厌避秦。几时逢范蠡，处处是通津。

早行（熊皎）
结束何妨早，将行四顾频。山前犹见月，陌上未逢人。
远树动宿鸟，危桥怯病身。渐明恒自慰，应免复迷津。

过方尊师院（綦毋潜）
羽客北山寻，草堂松径深。养神宗示法，得道不知心。
洞户逢双履，寥天有一琴。更登玄圃上，仍种杏成林。

律中应钟（裴次元）
律穷方数寸，室暗在三重。伶管灰先动，秦正节已逢。
商声辞玉笛，羽调入金钟。密叶翻霜彩，轻冰敛水容。
望鸿南去绝，迎气北来浓。愿托无凋性，寒林自比松。

赠黄蘖山僧希运（裴休）
曾传达士心中印，额有圆珠七尺身。挂锡十年栖蜀水，浮杯今日渡漳滨。
一千龙象随高步，万里香华结胜因。拟欲事师为弟子，不知将法付何人。

及第后宿平康里诗（郑合）
春来无处不闲行，楚润相看别有情。好是五更残酒醒，时时闻唤状头声。

禁直和人饮酒（郑畋）
卉醴陀花物外香，清浓标格胜椒浆。我来尚有钧天会，犹得金尊半日尝。

京兆眉（刘方平）
新作蛾眉样，谁将月里同。有来凡几日，相效满城中。

读《汉书》作（刘知几）
汉王有天下，欻起布衣中。奋飞出草泽，啸咤驭群雄。
淮阴既附凤，黥彭亦攀龙。一朝逢运会，南面皆王公。
鱼得自忘筌，鸟尽必藏弓。咄嗟罹鼎俎，赤族无遗踪。
智哉张子房，处世独为工。功成薄受赏，高举追赤松。
知止信无辱，身安道亦隆。悠悠千载后，击抃仰遗风。

道失（欧阳询）
已惑孔贵嫔，又被辞人侮。花笺一何荣，七字谁曾许。
不下结绮阁，空迷江令语。雕戈动地来，误杀陈后主。

醉公子（薛昭蕴）
慢绾青丝发，光砑吴绫袜。床上小熏笼，韶州新退红。
叵耐无端处，捻得从头污。恼得眼慵开，问人闲事来。

巫山高（阎立本）
君不见巫山高高半天起，绝壁千寻尽相似。
君不见巫山磕匝翠屏开，湘江碧水绕山来。绿树春娇明月峡，红花朝覆白云台。
台上朝云无定所，此中窕窈神仙女。仙女盈盈仙骨飞，清容出没有光辉。
欲暮高唐行雨送，今宵定入荆王梦。荆王梦里爱秾华，枕席初开红帐遮。
可怜欲晓啼猿处，说道巫山是妾家。

至分水戍（骆宾王）
行役忽离忧，复此怆分流。溅石回湍咽，萦丛曲涧幽。
阴岩常结晦，宿莽竞含秋。况乃霜晨早，寒风入戍楼。

樵父词（储光羲）
山北饶朽木，山南多枯枝。枯枝作采薪，爨室私自知。
诘朝砺斧寻，视暮行歌归。先雪隐薜荔，迎暄卧茅茨。
清涧日濯足，乔木时曝衣。终年登险阻，不复忧安危。
荡漾与神游，莫知是与非。

踏歌（蓝采和）
踏歌踏歌蓝采和，世界能几何。红颜三春树，流年一掷梭。
古人混混去不返，今人纷纷来更多。朝骑鸾凤到碧落，暮见桑田生白波。
长景明晖在空际，金银宫阙高嵯峨。

祭岳回重赠孟都督（韩翃）
封作天齐王，清祠太山下。鲁公秋赛毕，晓日回高驾。
从骑尽幽并，同人皆沈谢。自矜文武足，一醉寒溪夜。

梨花下赠刘师命（韩愈）
洛阳城外清明节，百花寥落梨花发。今日相逢瘴海头，共惊烂漫开正月。

咏陶渊明（颜真卿）
张良思报韩，龚胜耻事新。狙击不肯就，舍生悲缙绅。
呜呼陶渊明，奕叶为晋臣。自以公相后，每怀宗国屯。
题诗庚子岁，自谓羲皇人。手持山海经，头戴漉酒巾。
兴逐孤云外，心随还鸟泯。

投所思（罗隐）
憔悴长安何所为，旅魂穷命自相疑。满川碧嶂无归日，一榻红尘有泪时。
雕琢只应劳郢匠，膏肓终恐误秦医。浮生七十今三十，从此悽惶未可知。

单于川对雨（苏味道）
崇朝遘行雨，薄晚屯密云。缘阶起素沫，竟水聚圆文。
河柳低未举，山花落已芬。清尊久不荐，淹留遂待君。

送陆拾遗秖召赴行在（权德舆）
鹓鹭承新命，翻飞入汉庭。歌诗能合雅，献纳每论经。
月晓蜀江迥，猿啼楚树青。幸因焚草暇，书札访沈冥。

送紫微处士酒（太乙真君）
此中何必羡青城，玉树云栖不记名。闷即乘龙游紫府，北辰南斗逐君行。

栖霞山夜坐（灵一）
山头戒坛路，幽映雪岩侧。四面青石床，一峰苔藓色。
松风静复起，月影开还黑。何独乘夜来，殊非昼所得。

诗（故台城妓）
歌罢玉楼月，舞残金缕衣。匀钿收迸节，敛黛别重闱。
网断蛛犹织，梁春燕不归。那堪回首处，江步野棠飞。

题故翠微宫（骊山游人）
翠微寺本翠微宫，楼阁亭台几十重。天子不来僧又去，樵夫时倒一株松。

望江南（敦煌曲子）
莫攀我，攀我大心偏。我是曲江临池柳，者人折折那人攀，恩爱一时间。

诗（襄阳旅殡举人）
流水涓涓芹努芽，织乌西飞客还家。荒村无人作寒食，殡宫空对棠梨花。

如归亭（刁约）
松陵江上峻裁基，危岫前瞻小四围。张翰鲈鱼闲适兴，庄周鸥鸟尽忘机。
檐牙高啄千家绕，舟尾相衔数桨飞。倦客登临聊永日，豁开杂思信如归。

雪明鳷鹊夜慢（万俟咏）
望五云多处春深，开阆苑、别就蓬岛。正梅雪韵清，桂月光皎。
凤帐龙帘萦嫩风，御座深、翠金间绕。半天中、香泛千花，灯挂百宝。
圣时观风重腊，有箫鼓沸空，锦绣匝道。竞呼卢、气贯调欢笑。
暗里金钱掷下，来侍燕、歌太平睿藻。愿年年此际，迎春不老。

和陈倅游西湖（于九流）
高城连水石，对景未能还。白日临流坐，清风伴我閒。
纵心移棹去，半醉入花间。未必逢僧语，莲香已解颜。

答赞宁（天目僧）
山中人事违，天眼中修定。我本无根株，只将笋为命。

手植桧（孔舜亮）
圣人嘉异种，移对诵弦堂。双本无今古，千年任雪霜。
右旋符地顺，左纽象乾纲。影覆诗书府，根盘礼义乡。
盛同文不朽，高与道相当。洙泗滋荣茂，龟蒙借郁苍。
毓灵全木帝，钟秀极勾芒。气爽群居席，烟凝数仞墙。
阴连槐市绿，子落杏坛香。布露周千尺，腾凌上百常。
傍欺泮林小，远笑峄桐黄。屹若擎天柱，森如出日桑。
风中雕虎啸，云际老龙骧。直欲惊魑魅，端疑待凤凰。
鳞差阙巩甲，干错羽林枪。大节忠臣概，坚心志士方。
鲁宫侵不得，秦火纵何伤。宣子休誇树，姬人漫爱堂。
松卑虚视爵，花贱柱封王。谁念真儒迹，何当议宠章。

题苏端明书乳泉赋后（尤煓）
万籁既寂，一气孔神。吸彼沆瀣，沃此肺膺。至阳之精，天一所生。
钦哉此词，展也大成。

避贼至商山绝句（尹焞）
西来几被雪霜埋，鸿雁嗷嗷莫强猜。今朝始踏商山路，高视浮云任去来。

山中即事（文天祥）
山中方雨笠，天外忽晴丝。夕钓江澄练，春行路布棋。
乾坤供俯仰，岁月任差池。有酒如渑在，何妨日问奇。

誓鬼碑（文同）
正一受天箓，腰垂神虎章。群魔狱幽隐，秘篆刻青苍。
故事骇前志，馀威惊大荒。谁能识奥诀，禹步学魁罡。

寒食日早发赴积庆庄拜扫过龙门马上作（文彦博）
赫奕晨霞照万灯，路穿阙口势如吞。桥边杨柳垂青线，林下鞦韆挂綵绳。
平地伊流不一抹，半天嵩岳翠千层。行行渐入吾疆理，竹坞松阡间绮塍。

定光南安岩（方开之）
天下名山饶洞穴，不似南安最奇绝。一峰突兀上干天，十二子孙旁就列。
上有虚窗透碧霄，夜分明月归岩腹。

南中题壁（方武子）
明月照齐州，玉龙栖欲起。壮士肠夜回，寒衾泼秋水。

避暑夜坐（方一夔）
一跌风波困败鳞，年来是事不如人。醉吹羌管惊栖鸟，閒倚胡床阁病身。
安得旃檀除热恼，自将纨扇障风尘。新凉渐近渺云水，分席鸥群占白蘋。

游淡岩阳华（毛方平）
蜂房湒湒流石乳，线窦涓涓细蛩语。门前乃作三峡声，似与幽人商出处。
何年结阁溷天真，危柱下侵蛟蜃怒。坐令空洞惊勃溪，仙鬼不无号帝所。
要须濯足跨玉渊，枕石漱流涤尘务。手持白莲骑赤鲩，万壑千岩自风雨。
穷荒秘穴天所靳，希有中州人访古。山谷不来次山来，未可歉然怀不遇。

途中遇雨（王十朋）
夜宿佛图市，晓穿山障中。泥愁行滑滑，雨厌落濛濛。
晚稻短长熟，野花深浅红。江西又湖北，马首几时东。

龙子祠农人享神（王士元）
晋州之西，山曰藐姑，有泉源源流不潴。疏为八道沟与渠，坐令瘠土成膏腴。
多黍多稌多麻蔬，沄沄万亩棋局如。田家终岁惟勤劬，虽有乾旱无忧虞。
割牲酾酒父老趋，坎坎击鼓吹笙竽。报答龙神醉饱馀，宛若泽国江乡居。
晋州之东民岂迂，耕种自亦为农夫。年年汲井井欲枯，赤日炙背田不濡。
父子筋力疲辘轳，肩赪汗浃良区区。老我见此空嗟吁。
谁把劳逸分两途，凶年且为宽赋租。

景阳井（王元甫）
动地隋兵至，君王尚晏安。须知天下窄，不及井中宽。
楼外锋交白，溪边血染丹。无情是残月，依旧照阑干。

琼花（王月浦）
蕃釐观里琼花树，天地中间第一花。此种从何探原委，春风无处著繁华。
千须簇蝶围清馥，九萼联珠异众葩。几见朱衣和露剪，金瓶先进帝王家。

平绿轩（王用亨）
尘嚣胸次尝苦隘，谁谓一隅天地宽。野色供餐来几上，山光极目在林端。
犁耕宿雨春风暖，舟撼清流夜雨寒。却笑贺湖临水寺，闭门不借俗人看。

半山春晚即事（王安石）
春风取花去，酬我以清阴。翳翳陂路静，交交园屋深。
床敷每小息，杖屦或幽寻。惟有北山鸟，经过遗好音。

答沂州吏（王老志）
多年退罢老公人，手种桑麻数百根。尽是笔头挼撚得，一枝枝上有冤魂。

顶山栗（王伯广）
黄篱抱中实，紫苞发外彩。寄踪蜂窠垂，藏头猬皮隘。
讵堪鼯鼠窃，更复猿猱采。心怜使民畏，时须徇儿爱。
荆山破金璞，骊珠掩微颣。缜密文自保，滋味身乃碎。
筠笼贡厥珍，不在柤梨外。罗笾加其仪，顾与菱芡对。
易饱屏膏肉，馀功益肝肺。悬风当令坚，致湿忍使败。
晋地枣非偶，宣城蜜佳配。谁知麝香囊，可居天下最。

鳖山（王应麟）
天柱不可折，柱折不可撑。九鼎不可覆，鼎覆人莫扛。
袁公烈丈夫，独立东南方。欲以一己力，代国相颉颃。
适遭宋祚移，耻为不义戕。奋然抱志起，誓欲扫搀枪。
拔剑突前麾，手回日月光。敌势愈猖獗，山摧失忠良。
呜呼绝伦志，不得骋才长。妻孥悉从溺，枯骨谁为襄。
忠烈动天地，游魂为国殇。山水倍堪悲，抱恨彻穹苍。
穹苍幸一息，庶几纪星霜。西风白杨路，哀猿号崇冈。
解剑挂墓柏，泣下沾衣裳。惜哉时不利，抽毫述悲伤。

题梅山云悦楼（王时彦）
一生活计一身闲，日与白云相往还。五百年间知此味，华山去后到梅山。

花犯 苔梅（王沂孙）
古婵娟，苍鬟素靥，盈盈瞰流水。断魂十里。叹绀缕飘零，难系离思。
故山岁晚谁堪寄。琅玕聊自倚。谩记我、绿蓑冲雪，孤舟寒浪里。
三花两蕊破蒙茸，依依似有恨，明珠轻委。云卧稳，蓝衣正、护春憔悴。
罗浮梦、半蟾挂晓，么凤冷、山中人乍起。又唤取、玉奴归去，馀香空翠被。

减字木兰花（王娇娘）
莲闺爱绝。长向碧瑶深处歇。华表来归。风物依然人事非。
月光如水。偏照鸳鸯新冢里。黄鹤催班。此去何时得再还。

题汪水云诗卷（王祖弼）
相逢邂逅不相期，又是江湖一段奇。我辈恨生南渡后，道人啸出北征诗。
百年岁月心难老，万里江山梦已驰。细阅行程更相问，河清久说水涟漪。

宝林寺（王润之）
支公曾驻锡，规矩旧丛林。飞鼠殿堂古，灵鳗井穴深。
磬声来竹外，塔影卧池阴。幸有相知客，时时过我吟。

荼蘼（王庵僧）
雨后荼蘼将结局，风前芍药正催妆。道人不管春深浅，赢得山中岁月长。

次韵文夫兄病目新起（王淹）
胸中眸子坦何疑，不见妖蟆叹月诗。牛背神光元我在，虎头墨妙敢吾欺。
竞看投杖行成矩，会起弯弨满中规。可惜平生忧国泪，眼明犹及见清时。

谢竹堂先生见过（王隐）
学稼古寺侧，结庐高柳阴。音书故交绝，岁月杜门深。
新雪添衰鬓，寒灰死壮心。西州贤别驾，连日肯相寻。

怡怡亭（王景云）
老年常聚首，兄弟共怡怡。并坐閒挥麈，交斟醒设卮。
双声频检韵，让道更敲棋。自是天伦乐，嬉游似少时。

宿朝宗驿游洞天 宿朝宗驿（王越石）
炎洲望处云南北，峣阙归时路屈盘。喜得夜深清枕簟，月华斜白洞天寒。

倦寻芳慢（王雱）
露晞向晚，帘幕风轻，小院闲昼。翠径莺来，惊下乱红铺绣。
倚危墙，登高榭，海棠经雨胭脂透。算韶华，又因循过了，清明时候。
倦游燕、风光满目，好景良辰，谁共携手。恨被榆钱，买断两眉长斗。
忆高阳，人散后。落花流水仍依旧。这情怀，对东风、尽成消瘦。

冷舍偶成示儿（王义山）
悔著当初误出山，无聊情绪几多般。尽教茅舍云遮断，已约梅花月送还。
旅兴须凭酒消遣，家书不住报平安。逢人休道为官好，骨肉团栾胜做官。

离相院（丘葵）
一夕僧留宿，翛然万虑空。草分仙掌绿，花发御袍红。
白鸟松梢雪，玄谈麈尾风。因悲人世上，终日业尘中。

渔家傲 赞净土并序（可旻）
曾讲弥陀经十遍。孤山疏钞频舒卷。事理圆融文义显。
多方便。到头只劝生莲苑。
本性弥陀随体现。唯心净土何曾远。十万程途从事见。
休分辨。临终但自亲行转。

金盏子（史达祖）
奖绿催红，仰一番膏雨，始张春色。未踏画桥烟，江南岸、应是草秾花密。
尚忆溅裙苹溪，觉诗愁相觅。光风外，除是倩莺烦燕，谩通消息。
梨花夜来白。相思梦、空阑一林月。深深柳枝巷陌，难重遇、弓弯两袖云碧。
见说倦理秦筝，怯春葱无力。空遣恨，当时留秀句，苍苔蠹壁。

宴黄状元大任（史弥坚）
月色花光正可人，笙歌会处喜津津。跨鳌海上文章客，揽辔天隅礼乐臣。
丹碧屏间三月暮，玻璃杯里一团春。暂听紫燕黄鹂语，更捧红云侍玉宸。

咏鹤（史弥逊）
缟衣湖上月明天，雪影飘飘意欲仙。世网从来禁不得，高飞冲破晚秋烟。

秋夜闻蛩和壁间韵（史慥之）
霜气添秋肃，蛩声入夜清。为谁衣未织，向我语偏明。
庭外三更月，床头万里情。凄然如有诉，愁思动人生。

挽王学正（叶大年）
书剑当年游上都，贤关虫篆校诸儒。文华灿灿九苞凤，俊气骎骎千里驹。
妙质竞谁挥垩漫，白头空此死樵苏。遗编残稿应犹在，搔首令人益叹吁。

闲题（叶杲）
燕泥犹认旧柴扉，帘影玲珑度落晖。细数归期春早晚，一天风絮满池飞。

葛天民隐居（叶绍翁）
种竹成新列，移兰即旧阴。老铛犹有耳，古柳已无心。
得句添杯满，贪炉到夜深。篝灯聊点校，春水没衣砧。

阳复（叶适）
阳复冰潜动，云衰日界明。近传新诏綍，重起旧簪缨。
斗极回东指，军容直北营。龙蛇多变化，旋日看超升。

连日边报稍稀西斋默坐（叶梦得）
鼓角遥闻出塞声，边风吹雁过高城。疆陲无复戊己尉，盗贼犹怜壬午兵。
岁晚胡床闭深阁，夜长刁斗听连营。便须从此传烽息，要及春农论劝耕。

涤虑轩（左誉）
过眼浮云是也非，桔槔俯仰政儿嬉。欲知身世俱无染，看取莲花在水时。

题度门寺（田如鳌）
山到秋来骨更奇，看山寻径步逶迤。楼台半与云相乱，钟梵时因风自移。
万卷生涯书可载，一身老去发先知。我来尚想诸贤在，绿竹堂前壁上诗。

东屯行（白巽）
雨足稻畦春水满，插秧未半青短短。马尘追逐下关头，北望东屯转山坂。
一川洗尽峡中想，远浦疏林分气象。沟塍漫漫堰源低，滩濑泠泠石矶响。
中田筑场亦有庐，翚飞夏屋何渠渠。李氏之子今地主，少陵祠堂疑故居。

嘉祐寺留别丕上人（皮公弼）
两年无惠及编氓，蜀道天难六月行。深羡高僧捐世累，竹风湖处听泉声。

南明山（石亨之）
只因寻胜到林泉，四抱回峰万景连。僧过不知山隐寺，客来方见洞开天。
浮屠照水光相映，古木临崖影倒悬。风露了非人世界，恍疑身似洞中仙。

生日（石懋）
只应门闼悬弧际，正是乾坤和气中。寿语珠联千轴富，贺樽鲸吸百川空。

临刑口占（邛州僧）
宿业因缘人不知，如今啐啄与同时。今生欢喜偿他了，来世分明不欠伊。
梦幻色身从败坏，闲田虚树已生枝。休休休也归家去，石女怀胎产一儿。

题西门外笮桥下观音院（仲昂）
雨砌风亭长绿苔，壁间题字半尘埃。城南萧寺无人迹，几度曾因送客来。

焚香有感（任伯雨）
扫地焚香开竹扉，轻烟郁郁閒朝晖。却思昔日延和殿，对罢曾携满袖归。

题黄休复茅亭（任玠）
聚散荣枯一梦中，西归亲友半成空。唯馀大隐茅亭客，垂白论交有古风。

风流子 郭县尹美任（危西麓）
西风吹锦水，朝天路、冉冉两凫飞。看父老袅花，苦遮去辙，儿童骑竹，争问归期。
帐簇马前纷蔽日，实绩纪行碑。冰饮三年，从容官事，棠阴百里，悠久民思。
圣明衿遐远，关山道，应是来骤华丝。画绣过家，莱庭彩舞斑衣。
便稳奉安舆，江南向暖，早传言语，樵曲先知。重约旧临，倪耄迎候杭西。

殷仲堪读书堂（向子贲）
云藏山色水连空，楼阁参差一望中。重作书台继前迹，几回池上想遗风。

重阳旅中偶记二十年前二诗因而有作（宇文虚中）
旧日重阳厌旅装，而今身世更悲凉。愁添白发先春雪，泪著黄花助晚霜。
客馆病馀红日短，家山信断碧云长。故人不恨村醪薄，乘兴能来共一觞。

雪霁月明独步梅花下（曲贞）
雪晴月白梅花芬，朗行恍在琼瑶京。光摇灿灿玉宇净，香浮霭霭银河明。
乾坤元气正澄澈，林峦景色何晶荧。风神顾我精爽逼，襟怀顿觉尘嚣清。
凭高忽尔发长啸，千山响振鸾凤鸣。夜深一望五湖白，何当跨鹤游蓬瀛。

陈山道中（朱斗文）
缭绕陈山路，萧疏古岸枫。侧身徐杖屦，蹇足奈蒿蓬。
叆叆流云暮，冥冥落雁空。巨灵劈倒处，龙出玉泉中。

吴门比月不雨司封使君深闵而精祈俄有佳应谨吟成七言二首聊代谒贺（朱长文）
贤守忧劳鬓欲霜，通宵霢霂满吴疆。五湖水阔鱼龙喜，九曲尘清桧柏香。
更入高乡多䆉稏，虽当浅处泛艅艎。为霖事业传家世，润泽应难限一方。

佘山月轩（朱伯虎）
爱月开轩绝顶间，屹然危创压层峦。剪除群卉当檐尽，添得清光满槛看。
乱石云堆秋色冷，老松风入夜声寒。十年梦寐江乡景，杖屦终期日倚栏。

题义门胡氏华林书院（朱昂）
数峰岚翠朝昏见，一径莓苔出入疏。宗炳不离庐岳社，戴逵原在剡州居。
篱边旧种千竿竹，架上新添百帙书。弟侄一科双折桂，不劳人问道何如。

种芜菁作羹（朱敦儒）
且喜芜菁种得成，苔心散出碧纵横。脆甜肭子无反恶，肥嫩恙儿不杀生。
乐羊岂断儿孙念，刘季宁无父子情。争似野人茅屋下，日高澹煮一杯羹。

朱买臣庙（朱谦之）
束薪行道自歌呼，越俗安知有丈夫。一见印章惊欲倒，相看方悔太模糊。

鼎湖（朱熙载）
颙卬万仞插云端，极目令人心胆寒。直上欲冲牛斗暗，弥高方觉太虚宽。
鬼神捧出擎天柱，海底移来压地盘。仙骨何时跨神马，御风飞上鼎湖看。

和郡守刘巨济重开石门洞（朱筠）
谢公箕颍流，特拟耽幽栖。蜡屐得洞天，双鹤頫清溪。
拟追玄圃游，对此为阶基。披榛剪萝茑，宿雾暝欲迷。
方当誇高标，焉能分径蹊。鬼物谅夺气，幽禽亦惊啼。
卓哉旷世怀，心与境不携。俯视嚣尘中，荣枯犹稗夷。
孰知东海偏，秦鞭预排驱。付与破荒手，从此凌丹梯。

伏读二刘公瑞岩留题感事兴怀至于陨涕追次元韵偶成（朱熹）
谁将健笔写崖阴，想见当年抱膝吟。缓带轻裘成昨梦，遗风馀烈到如今。
西山爽气看犹在，北阙精诚直自深。故垒近闻新破竹，起公无路只伤心。

汪端斋听雨轩（江溥）
二苏当日相思句，故揭名轩意可知。萱草满堂长衎衎，棣华联萼更怡怡。
酒倾风雨对床夜，梦到池塘觅句时。最善君家好兄弟，个中真乐本无涯。

题招题院静照堂（牟景先）
金色成千界，毫光独万缘。堂名斯拟象，法眼示通圆。
座踞轩楹内，明观善恶前。吾当除滞见，清信奉周旋。

阮郎归（米友仁）
小舟载酒向平湖。新凉生晓初。乱山烟外有还无。王维真画图。
风遽起，动襟裾。雨来荷溅珠。一尊相对喜君俱。醉归红袖扶。

鸡黍（米芾）
鸡黍招要意已真，后堂许到转相亲。巧裁花竹岂多地，净扫轩窗无一尘。
倾倒不知情话密，衰隤深畏酒行频。落花一夜成疏迹，风雨还增客恨新。

无讼堂（阮阅）
欲为袁人弭谤声，因将无讼榜堂名。他时茇舍棠休剪，近日环扉草已生。
自是索瘢求大察，却疑束矢听难明。要知本乐农桑处，请看东郊垄上耕。

龙华大像盖冀国夫人所作因成（何耕）
生男个个欲如狼，妇女军中气不扬。试问争功嗔目士，几人能敌浣花娘。

试院即事呈诸公（余干）
去家策马上长河，逆旅光阴忽忽过。陈迹不堪追放浪，新才仍复委搜罗。
雅谈幸有青云士，佳句宁无白雪歌。此兴非凭吟笑遣，未应能奈客愁何。

灵树喜长老属疾见寄次韵酬之（余靖）
鸣韶山下客，多病似吾身。每想弥天辩，谁为问疾人。
泉清偏照月，松瘦不知春。未遂寻高论，相遥一水滨。

两过黄伯厚皆不遇留诗别之（利登）
两过安禅寺，皆言尚未归。情知相见近，犹欲复来辞。
滩浅舟行涩，风轻雨下微。白云回首地，天阔柳丝丝。

尉迟杯 赋杨公小蓬莱（吴文英）
垂杨径。洞钥启、时见流莺迎。涓涓暗谷流红，应有缃桃千顷。
临池笑靥，春色满、铜华弄妆影。记年时、试酒湖阴，褪花曾采新杏。

蛛窗绣网玄经，才石研开奁，雨润云凝。小小蓬莱香一掬，愁不到、朱娇翠靓。
清尊伴、人闲永日，断琴和、棋声竹露冷。笑从前、醉卧红尘，不知仙在人境。

磨崖颂（吴杭）
周雅久不复，楚骚方独鸣。溪蛙弄气态，污我潇湘清。
二公好奇古，大笔时纵横。磨崖勒唐颂，字字飞琼英。
云烟借体势，水石生光精。浯溪在僻地，自是闻正声。
名传播夷夏，孰贵燕然铭。弦歌入商鲁，永与神仙听。
江流不可竭，此文如日星。

题义节夫人传（吴说）
国步阽危古所稀，旷无仗节不胜讥。得夫人辈戡多难，拨乱兴衰亦庶几。

山庵睡起（吴晦之）
策蹇寻幽过草堂，困来攲枕卧禅床。鸟啼花落东风里，睡起不知春昼长。

西园辨兰亭（吕大防）
手种丛兰对小亭，辛勤为访正嘉名。终身佩服骚人宅，举国传香楚子城。
削玉紫芽凌腊雪，贯珠红露缀春英。若非郢客相开示，几被方言误一生。

经筵大雪不罢讲（吕大临）
水晶宫殿玉花零，点缀宫槐卧素屏。特敕下帘延墨客，不因风雪废谈经。

送桂州张田经略迁祠部（吕公弼）
拂云楼观壮南城，符竹从来选择精。地压坤方诸国重，官迁汉省左曹清。
霜严塞幕论兵略，春满农郊劝火耕。王佐才高时望治，归来持橐上蓬瀛。

苦阴（吕本中）
破腊冬仍在，逢正阴更频。寒流未解冻，雪意欲妨春。
畏病还疏酒，逃寒懒见人。郊东小桃李，还是一番新。

送僧归护国寺（吕夷简）
赤城千仞耸霞标，闻说精蓝近石桥。久向天厨分净供，忽游人落赴嘉招。
逾年华馆留禅榻，几宿轻航兀夜潮。深愧山阴许都讲，肯随支遁出尘嚣。

千峰榭（吕希纯）
古郡千山里，高台六月凉。开轩背城市，伏槛即林塘。
白佛当平远，乌龙插昊苍。水风生枕簟，岚翠扑衣裳。
欲雨高峰暗，新晴瀑布长。稻塍分锦绣，松岭奏笙簧。
自昔多贤守，于今载雅章。承流叨继踵，主诺粗提纲。
夙乐阿兰若，端居最上方。南津有禅侣，默坐正相望。

晚春（吕祖谦）
卷地狂风殿晚春，落花盖水欲成云。向人不改故时面，惟有苍官与此君。

祭灶诗（吕蒙正）
一碗清汤诗一篇，灶君今日上青天；玉皇若问人间事，乱世文章不值钱。

直讲周岁（宋祁）
本自悲凉葆发多，何缘末至滥中阿。马肝不食非论味，狗曲犹轻枉为歌。
旧学空疏缘病废，壮情牢落伴年过。终然野鹿江鱼性，长在云林与素波。

送程给事知越州（宋敏求）
浙东歌舞望旌麾，远泛樵风羽綄飞。论撰内通仙殿籍，拜兴初别夕郎闱。
老人日俟刘公至，狂客今无贺监归。闻有新诗频寄我，莫嗟梅雨裛朝衣。

涤虑轩（岑象求）
圣人重洗心，君子贵浴德。清心是道场，金仙有遗则。
人言我虑不须涤，我谓几人能涤得。以此息万缘，以此销六贼。
君不见水观月观成道人，尽向此门生妙识。

祝英台近 寿张路钤四月初一（李义山）
夏初临，春正满，花事在红药。一阵光风，香雾喷珠箔。
画堂旧日张家，梦中玉燕，早拂晓、飞来帘幕。
酒深酌。曾记走马长安，功名戏樊郭。螺浦如杯，豪气怎生著。
直须用了圯编，封侯万户，却归共、赤松翁约。

将过黄池中路寒甚风猛不可行复归青山坊投宿（李之仪）
过午风虽恶，此心难自安。如何一时顷，遂变十分寒。
忍听僵夫诉，还思昨夜欢。祇应贤地主，犹作故侯看。

跋刘敏叔画杨诚斋先生探梅图（李大来）
梅发江村觅句天，先生策杖到花前。款门有客真能事，为幻精神若个边。

茶瓶儿（李元膺）
去年相逢深院宇。海棠下、曾歌金缕。歌罢花如雨。
翠罗衫上，点点红无数。
今岁重寻携手处。空物是、人非春暮。回首青门路。
乱红飞絮，相逐东风去。

题句容酒肆壁（李天才）
青裙白面哄挑菜，茅舍竹篱疏见梅。春事隔年无信息，一声啼鸟唤将来。

绍熙甲寅五月十七日从令尹张济之早饭狮子岩晚饮阳华岩夜阑乘月泛舟而归（李长庚）
雨馀山色媚晴晖，无事孤云自在飞。坐到黄昏尤不恶，载将明月满船归。

游潜山（李师道）
肩舆转关随俯仰，不忧弱水澄方丈。细雾萦盘上白云，刚风肃肃天森爽。
夏木阴浓四月寒，涧流触石鸣惊湍。到身已喜在福地，肯问玄都何处坛。

僧家（李含章）
不愁白日斜，唯只是僧家。远径接芳草，閒庭掩落花。
木栏栖翡翠，盆水种蒹葭。到此常留意，深窗自煮茶。

次大安驿雪霁（李纲）
雪霁烟村风满林，暮天垂影碧沉沉。一轮明月光相射，千里白云寒更深。
寂寞樽盈陶令酒，飘零泪满仲宣襟。灯残夜永不成寐，庄舄悽然自越吟。

送钤辖馆使王公（李畋）
郤縠诗书奕世传，西人歌德别戎旃。三朝功业标勋府，四稔恩绥播蜀川。
耦射隔花闻破帖，分题临沼间中筵。归朝圣旨俞佥望，畿内封侯养重权。

初至象郡（李格非）
去日有近远，寒暑乃不同。手捉而喙饮，嗜欲南北通。
是邦亦洙泗，人可牛与弓。良知尽虚市，妙质老耕农。
彼时张曲江，此时余襄公。二子稍颖脱，一洗凡马空。
斯文隔裔土，后生昧华风。闽中要常衮，剑外须文翁。

渔家傲（李清照）
雪里已知春信至。寒梅点缀琼枝腻。香脸半开娇旖旎。
当庭际。玉人浴出新妆洗。
造化可能偏有意。故教明月玲珑地。共赏金尊沈绿蚁。
莫辞醉，此花不与群花比。

留题灵岩寺（杜尧臣）
四绝精蓝冠古今，千山影里寺难寻。年来踪迹如萍梗，不得登临恨更深。

法相院（束长孺）
解鞍得枕画堂空，万虑消沉午梦中。莫说红尘飞白日，且从绿竹借清风。
壁排琬琰诗无敌，殿锁丹青笔有功。又触炎蒸出门去，此生真愧坐禅翁。

谋创领要亭（汪熙）
生平酷爱山，好山宁相远。知吾入山意，幽致竞牵挽。
信步杖藜轻，升高腰脚健。小雨著黄落，索索声相溷。
僧窗事事幽，蕉肥野菊曼。尘市仅隔水，心安即为遁。
有岩瞰清溪，古木郁萝蔓。前冈连远嶂，万象纷自献。
人生有物缘，参合甚符券。缘外倘强求，十一失千万。
此地乃天与，一亭吾欲建。寄言岩下石，为偿把钓愿。

咏瑟师（沈宏甫）
宇宙浩浩谁诗鸣，遗响阒寂如英茎。更无高谈细论者，唐末婀娜江西清。

尝茶（沈括）
谁把嫩香名雀舌，定知北客未曾尝。不知灵草天然异，一夜风吹一寸长。

次韵答李孟达通判索鄙诗（沈继祖）
删后无诗亦可忧，人言赋者古诗流。欲闻正始今安在，须向先秦以上求。
玄酒大羹存至味，子虚亡是谩相酬。万人丛里谁人晓，独有夫君暗点头。

不寐（车若水）
通夕不能寐，隔户闻钟声。野鸡四方啼，披衣天未明。
萧条六合内，耿耿华发生。断鳌何能立四极，杞人忧天自心失。
黄昏野沽添一盂，孔孟行世非我力。

满江红 题冷泉亭（辛弃疾）
直节堂堂，看夹道、冠缨拱立。渐翠谷、群仙东下，佩环声急。
闻道天峰飞堕地，傍湖千丈开青壁。是当年、玉斧削方壶，无人识。
山木润，琅玕湿。秋露下，琼珠滴。向危亭横跨，玉渊澄碧。
醉舞且摇鸾凤影，浩歌莫遣鱼龙泣。恨此中、风月本吾家，今为客。

李氏席上有感（邵伯温）
翻翻绣袖上红裀，舞姬犹是旧精神。坐中莫怪无欢意，我与将军是故人。

小圃睡起（邵雍）
门外似深山，天真信可还。轩裳奔走外，日月往来间。
有水园亭活，无风草木闲。春禽破幽梦，枝上语绵蛮。

九月十八日夜忽梦作送王龟龄诗两句枕上足成之（周必大）
匈奴何敢渡江东，一士真过万马雄。唐室安危谁可佩，雪山轻重属之公。
天台不纳尚书履，乡县犹乘御史骢。行乐休嫌园小小，高歌幸有婢隆隆。

宴清都（周邦彦）
地僻无钟鼓。残灯灭，夜长人倦难度。寒吹断梗，风翻暗雪，洒窗填户。
宾鸿谩说传书，算过尽、千俦万侣。始信得、庾信愁多，江淹恨极须赋。
凄凉病损文园，徽弦乍拂，音韵先苦。淮山夜月，金城暮草，梦魂飞去。
秋霜半入清镜，叹带眼、都移旧处。更久长、不见文君，归时认否。

木兰花慢 雷峰落照（周密）
塔轮分断雨，倒霞影、漾新晴。看满鉴春红，轻桡占岸，叠鼓收声。
帘旌。半钩待燕，料香浓、径远趱蜂程。芳陌人扶醉玉，路旁懒拾遗簪。
郊坰。未厌游情。云暮合、谩消凝。想罢歌停舞，烟花露柳，都付栖莺。
重闉。已催凤钥，正钿车、绣勒入争门。银烛擎花夜暖，禁街淡月黄昏。

夜雨书窗（周敦颐）
秋风拂尽热，半夜雨淋漓。绕屋是芭蕉，一枕万响围。
恰似钓鱼船，篷底睡觉时。

均庆寺（季咸）
一方灵迹两峰间，左右芒山与砀山。胜地昔曾钟王气，高僧谁此掩禅关。
翚飞巍殿烟瓴碧，翠削层崖苔藓斑。千古英雄无处问，岭头依旧白云闲。

雨晴渡关（宗泽）
荡涤真成快，氛霾不敢阴。万花恩泽了，二麦宠光深。
地势瞻仙掌，河源识帝心。马头迎霁色，诗句日边寻。

寄东林慧海上人（岳飞）
湓浦庐山几度秋，长江万折向东流。男儿立志扶王室，圣主专征灭土酋。
功业要刊燕石上，归休终作赤松游。殷勤寄语东林老，莲社从今著力修。

闻画眉鸟声戏作（岳珂）
木杪幽禽巧语新，何时曾记得名因。样传京兆成双妩，人指渔阳开小颦。
尽称如簧啼白昼，未须对镜学青春。山中有叟嗒无语，短褐庞眉更笑人。

寄西湖（房灏）
昔年曾向西湖住，日夕闲行湖上路。东风二月梅花开，香得孤山无著处。
六尺瘦藤双翠屦，眼前物物皆诗具。被人牵挽出山来，荷衣尽为缁尘污。
世态翻腾不如故，青镜无情又衰暮。富贵浮云何有哉，一杯且乐闲中趣。
长江浩浩东流注，梦寐孤山飞不去。若见梅花频寄音，黄金炼出相思句。

吴兴（林希）
绕郭芙蕖拍岸平，花深荡桨不闻声。万家笑语荷花里，知是人间极乐城。

留题宿猿洞（林迥）
几年形胜晦南州，一旦声名蔼湛侯。夜色并来三岛月，水光分破五湖秋。
荔枝影里安吟榻，红藕香中系钓舟。金印解还天子后，诏书徵起不回头。

旅馆写怀（林逋）
垂成归不得，危坐对沧浪。病叶惊秋色，残蝉怕夕阳。
可堪疏旧计，宁复更刚肠。的的孤峰意，深宵一梦狂。

睡觉（武衍）
睡觉东风忽惘然，起翻云母续炉烟。半醒不醉宿酲思，欲雨又晴寒食天。
春草池塘诗梦里，梨花庭院酒尊前。谁怜倦客长安市，节物惊心忆旧年。

渔家傲（法常）
此事楞严常露布。梅华雪月交光处。一笑寥寥空万古。
风瓯语。迥然银汉横天宇。
蝶梦南华方栩栩。斑斑谁跨丰干虎。而今忘却来时路。
江山暮。天涯目送鸿飞去。

谢柳太博惠鹤（范仲淹）
新诗遗鹤指真经，对此仙标讵敢轻。万里华亭思去伴，千年辽海识归程。
鸡群与处曾非辱，鹏路将翔孰谓荣。独爱九皋嘹唳好，声声天地谓之清。

程明道挽词（范纯仁）
天乎丧吾道，命矣叹斯人。后学隳梁木，明时夺国珍。
孔怀存爱弟，皓首奈慈亲。唯有延陵志，斯文久愈新。

张三十病愈久不相见以诗寄问（范祖禹）
公干清漳卧，维摩净室居。作诗心在否，问法意何如。
台榭花飞尽，池塘雨洗初。剧谈能强起，便欲驾柴车。

送金簿解官归天台五首（金履祥）
自从夫君来，剑气躔须女。游刃肯綮间，淬锋沧浪浦。
直气浩难容，才名世所妒。枳棘岂栖鸾，百里非贤路。
善刀谨自藏，大烹鼎可负。

喜迁莺（俞文豹）
小梅幽绝。向冰谷深深，云阴羃羃。饱阅年华，惯谙冷淡，只恁清臞风骨。
任他万红千紫，勾引狂蜂游蝶。惟只共、竹和松，同傲岁寒霜雪。
喜得。化工力。移根上苑，向阳和培植。题品还经，孤山处士，许共高人攀折。
一枝垂欲放，只等春风披拂。待叶底、结青青，恰是和羹时节。

临江仙 题清溪图（俞紫芝）
弄水亭前千万景，登临不忍空回。水轻墨澹写蓬莱。
莫教世眼，容易洗尘埃。
收去雨昏都不见，展时还似云开。先生高趣更多才。
人人尽道，小杜却重来。

登楼有怀（姚孝锡）
老愧凭阑目力昏，百年怀抱向谁论。晴空雁起云边塞，夕照人归郭外村。
因记昔游惊迅晷，暂将离恨付清尊。谁人肯似边居士，远驾朱轮过雀门。

霓裳中序第一 春晚旅寓（姜个翁）
园林罢组织。树树东风翠云滴。草满旧家行迹。时听得声声，晓莺如觅。
愁红半湿。煞憔悴、墙根堪惜。可念我、飘零如此，一地送岑寂。
龟石。当年第一。也似老、人间风日。馀葩选甚颜色。
羞撚江南，断肠词笔。留春浑未得。翻些入、啼鹃夜泣。
清江晚，绿杨归思，隔岸数峰出。

秋宵吟（姜夔）
古帘空，坠月皎。坐久西窗人悄。蛩吟苦，渐漏水丁丁，箭壶催晓。
引凉飔、动翠葆。露脚斜飞云表。因嗟念，似去国情怀，暮帆烟草。
带眼销磨，为近日、愁多顿老。卫娘何在，宋玉归来，两地暗萦绕。
摇落江枫早。嫩约无凭，幽梦又杳。但盈盈、泪洒单衣，今夕何夕恨未了。

满朝欢（柳永）
花隔铜壶，露晞金掌，都门十二清晓。帝里风光烂漫，偏爱春杪。
烟轻昼永，引莺啭上林，鱼游灵沼。巷陌乍晴，香尘染惹，垂杨芳草。
因念秦楼彩凤，楚观朝云，往昔曾迷歌笑。别来岁久，偶忆欢盟重到。
人面桃花，未知何处，但掩朱扉悄悄。尽日伫立无言，赢得凄凉怀抱。

满江红 立夏前一日借坡公韵（洪迈）
雨涩风悭，双溪閟、几曾洋溢。长长是、非霞散绮，岫云凝碧。
修禊欢游今不讲，流觞故事何从觅。待它时、水到却寻盟，筹输一。
燕舞倦，莺吟毕。春肯住，才明日。池塘波绿皱，小荷争出。
童子舞雩浑怅望，吾人提笔谁飘逸。记去年，修竹暮天寒，无踪迹。

白龟泉（皇甫涣）
灵台尘不止，尘止非灵台。爱此一泓水，曾栖灵物来。

禁烟日陪经略焕章丈游白龙洞得所赋新诗次韵以呈（胡长卿）
悬崖怪石水潺潺，宜有神龙隐此间。穷胜不妨穿险洞，寻春那止看群山。
攀龙行即天边去，跃马聊同野外还。好景良辰适相会，一尊且共水云闲。

奉次朱子发稧饮碧泉（胡安国）
不牵春草咏池塘，且对山泉共举觞。碧玉涌波清见底，戏鳞依荇款成行。
杯盘草草情逾厚，淡话平平味更长。亦有浯溪耸天石，待镌佳颂压元郎。

书院即事（胡宏）
为无经济学，万里筑幽栖。波涨青冥阔，柳垂春色低。
烟花薰小院，风竹掩丹梯。便是神仙宅，世人应未迷。

梦中赋白鹇（胡宪）
惟馀虚名在，长江与苍山。不逢尧舜世，终此若鸟闲。

遇雨晚宿和彦达（胡寅）
天以春归野，云将雨暗山。三人行甚乐，五字句何艰。
每喜诗偿债，还须酒破颜。禽声接芳树，和气亦关关。

泛歙溪用老杜诗青惜峰峦过为韵（胡舜陟）
观山如走马，倏忽千群过。水从云际来，舟疑天上坐。
羁孤猿失群，往复蚁旋磨。五韵写中肠，悲词成楚些。

石壁（胡瑗）
李白好溪山，浩荡旌川游。题诗汪氏壁，声动桃花洲。
英辞逸无继，尔来三百秋。汪公亦蕃衍，宗支冠南州。
其间新建居，林泉最清幽。竹声满道院，山光入书楼。
仙气既飘飘，儒风亦悠悠。子孙多俊异，词行咸精修。
我来至石壁，赏之不能休。酣味碧溪水，苦饮黄金瓯。
因羡汪君居，复思汪君投。遇景清兴发，浩与天云浮。
斐章异绣段，洒翰非银钩。庶与谪仙诗，千古同风流。

题常乐寺五云堂（韦谦）
吾匠慕先哲，至理皆融通。一法果有至，五云凝在空。
讲香侵棐几，夜月锁帘栊。弋者何须预，冥冥出塞鸿。

蜡梅十五绝和陈天予韵（唐仲友）
黄姑侍女两三人，散作名家不嫁春。仙桂飘零篱菊尽，香容付与雪中身。

浣溪沙（孙光宪）
轻打银筝坠燕泥，断丝高罥画楼西，花冠闲上午墙啼。
粉箨半开新竹径，红苞尽落旧桃蹊，不堪终日闭深闺。

送张无梦归天台（孙奭）
笑背芙蓉阙，东南望海涯。云章藏绿蕴，鹤驭拂青霞。
台岭攀新桂，桃源访旧花。鸣驺须再去，莫泛客星槎。

挽黄忠文公（家诚之）
自从朱邸翊元良，圣学磨砻日就将。嗜饱岂容登鼎俎，剪桐争肯戏圭璋。
经筵犹有八图在，御座俄惊一鉴亡。恤典隆名虽宠渥，何如大政细平章。

赠浙西妓亚仙（筵上作）（徐铉）
翠黛嚬如怨，朱颜醉更春。占将南国貌，恼杀别家人。
粉汗沾巡盏，花钿逐舞茵。明朝绮窗下，离恨两殷勤。

游洞霄（徐珏）
凡世纤尘不敢侵，瑶关自锁白云深。地灵佳木有仙意，山静啼禽多好音。
五洞暗通蓬岛路，九峰密拱石坛阴。步虚声了幽人暇，一穟炉香三弄琴。

卜算子 （徐俯）
清池过雨凉，暗有清香度。缥缈娉婷绝代歌，翠袖风中举。
忽敛双眉去。总是关情处。一段江山一片云，又下阳台雨。

绿头鸭 咏月（晁元礼）
晚云收，淡天一片琉璃。烂银盘、来从海底，皓色千里澄辉。
莹无尘、素娥淡伫，静可数、丹桂参差。玉露初零，金风未凛，一年无似此佳时。
露坐久、疏萤时度，乌鹊正南飞。瑶台冷，阑干凭暖，欲下迟迟。
念佳人、音尘别后，对此应解相思。最关情、漏声正永，暗断肠、花影偷移。
料得来宵，清光未减，阴晴天气又争知。共凝恋、如今别后，还是隔年期。
人强健，清尊素影，长愿相随。

夏日过庄严寺僧索诗为留三绝（晁公武）
松筠窈窕隐禅房，茗碗熏炉白昼长。门外尘埃生熟恼，谁知林下自清凉。

感怀追和柳子厚郊居岁暮韵（晁补之）
残暑夜如炊，晓风吹萧索。开门望林木，引蔓修篱落。
所欣尘累远，不恨生涯薄。心事少干云，白头成忆昨。

青门饮 寄宠人（时彦）
胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。
星斗横幽馆，夜无眠、灯花空老。雾浓香鸭，冰凝泪烛，霜天难晓。
长记晓妆才了，一杯未尽，离怀多少。醉里秋波，梦中朝雨，都是醒时烦恼。
料有牵情处，忍思量、耳边曾道。甚时跃马归来，认得迎门轻笑。

鹧鸪天（晏几道）
陌上濛濛残絮飞，杜鹃花里杜鹃啼。年年底事不归去，怨月愁烟长为谁。
梅雨细，晓风微，倚楼人听欲沾衣。故园三度群花谢，曼倩天涯犹未归。

蝶恋花（晏殊）
玉碗冰寒消暑气。碧簟纱厨，向午朦胧睡。莺舌惺松如会意。
无端画扇惊飞起。
雨后初凉生水际。人面荷花，的的遥相似。眼看红芳犹抱蕊。
丛中已结新莲子。

兰陵王（秦观）
雨初歇。帘卷一钩淡月。望河汉，几点疏星，冉冉纤云度林樾。
此景清更绝。谁念温柔蕴结。孤灯暗，独步华堂，蟋蟀莎阶弄时节。
沈思恨难说。忆花底相逢，亲赠罗缬。春鸿秋雁轻离别。
拟寻个锦鳞，寄将尺素，又恐烟波路隔越。歌残唾壶缺。
凄咽。意空切。但醉损琼卮，望断瑶阙。御沟曾记流红叶。
待何时重见，霓裳听彻。綵楼天远，夜夜襟袖染啼血。

题范文正公书伯夷颂后（秦桧）
高贤邈已远，凛凛生气存。韩范不时有，此心谁与论。

鹿鸣宴赠歌妓（翁迈）
年方十三四，娇羞懒举头。舞馀驹皎皎，歌罢鹿呦呦。
近座香先喷，持杯玉更柔。高唐人去远，谁与话风流。

和邓慎思未试即事杂书率用秋日同文馆为首句（耿南仲）
大轴累千箱，凫中见鹤长。静临窗几读，爽入肺肝凉。
誇咤争求胜，疲劳忽自忘。由来京邑贡，正合冠多方。

建炎丞相成国吕忠穆公退老堂（庄绰）
力辞富贵回天上，不事楼台起宅中。问道但怀重舍盖，对优宁兴独延崇。
精神宛似初平蔡，信宿那应久在东。帝念中兴思旧德，未容高枕北窗风。

题屏风（袁枢）
泰山一毫轻，沧海一滴水。我观天地间，何啻犹一指。

隆庆府（郭令孙）
翠壁苍崖万仞危，势如天险限坤维。山带岷峨千里秀，栈连秦汉两川驰。

送张子韶谪居南安（郭知运）
棱棱直节振朝班，孤剑冲风夜度关。东海波涛明主德，西江烟雨逐臣颜。
霜青枫老丹成树，月落猿啼泪满山。横浦栖迟君莫恨，已留名姓在人间。

题清风楼（郭景祥）
久持使节别尧天，故起朱楼北斗边。势压江淮盘厚地，影分吴楚与云连。

偈（都贶）
不可思议，是大火聚。便恁么去，不离当处。

万玉亭（陈与义）
万玉中间作此亭，规模虽小意高深。稚篁畏日生檐下，老树禁风长绿阴。
不道官中尽汤火，谁知闹里有山林。公馀独在斜阳外，百岁顽身万古心。

井田封建图（陈子常）
为成者十复为终，终十还为百里同。祇为诸儒泥方法，不知起数总皆纵。

连日大雪以疾作不出闻苏公与德麟同登女郎台（陈师道）
掠地冲风敌万人，蔽天密雪几微尘。漫山塞壑疑无地，投隙穿帷巧致身。
晚积读书今已老，闭门高卧不缘贫。遥知更上湖边寺，一笑潜回万室春。

冬日晚望（陈抟）
山鬼煖或呼，溪鱼寒不跳。晚景愈堪观，危峰露残照。

挽吕东莱（陈良祐）
讲道东阳郡，门生数百人。从游倾里社，忻慕满朝绅。
仕宦淹难进，声名烱不泯。伯牛有斯疾，夫子亦悲辛。

贺新郎 同刘元实唐与正陪叶丞相饮（陈亮）
脩竹更深处。映帘栊、清阴障日，坐来无暑。水激泠泠知何许，跳碎危栏玉树。
都不系、人间朝暮。东阁少年今老矣，况樽中、有酒嫌推去。
犹著我，名流语。
大家绿野陪容与。算等閒、过了薰风，又还商素。手弄柔条人健否，犹忆当时雅趣。
恩未报、恐成辜负。举目江河休感涕，念有君、如此何愁虏。
歌未罢，谁来舞。

送滕教归（陈淳）
驿道芬菲春气柔，征蹄去去不容留。俯辞南国抠衣佩，直向端门拜冕旒。
璧沼从知新训导，石渠旋复细刊雠。泽民致主渊源学，那或浮沉逐辈流。

春日田园杂兴十首（陈舜道）
春来非是爱吟诗，诗是田园寄兴时。稼穑但凭牛犊健，阴晴每付鹁鸪知。
托寻花去将予乐，借卷桐吹写所思。抚景寓言良不浅，春来非是爱吟诗。

送勾熙载赴浙西盐（陆九渊）
平分浙江流，东境浮海角。其民仰鱼盐，久已困征榷。
麦禾与桑麻，耕锄到峣埆。往岁比不登，场圃几濯濯。
荒政劳庙谋，赈廪开数数。饥羸不待饱，共感君泽渥。
仁哉覆育恩，所恶吏龌龊。教诏弥谆谆，听受祇藐藐。
何知国与民，足己肆贪浊。流离且未还，已复事椎剥。
按察殊未曾，圣主独先觉。重贻宵旰忧，顾盼求卓荦。
君固岷峨英，怀抱富荆璞。迩来奏对语，朝阳鸣鷟鸑。
锵然历帝聪，简记谅已确。外台适虚席，妙选出亲擢。
此节岂轻受，委寄重山岳。除音九天下，众论靡瑕驳。
揽辔首越山，青萍方在握。送君无杂言，当不负所学。

试茗泉（陆九韶）
邂逅成山行，往往有异景。奇峰争呈露，独不见试茗。
逶迤即道周，澄泓得幽井。淆之不可浊，凝然如自省。
龟蒙于越来，傥亦煮石鼎。岂为渴者甘，醉梦当一警。

鹤林寺（陆秀夫）
岁月未可尽，朝昏屡不眠。窗前多古木，床上半残编。
放犊饮溪水，助僧耕种田。寺门久断扫，分食愧农贤。

题方仙翁点易图（陆宗亮）
云锁瑶扉童未起，树摇凉露鹤初还。曲肱道士清溪水，心在羲皇未画前。

夜分不寐起坐园中至旦（陆游）
凉气苏衰疾，幽情入杖藜。月惊孤鹊起，天带众星西。
松菊今彭泽，山川古会稽。清吟殊未惬，喔喔已晨鸡。

生查子（陆游妾）
只知愁上眉，不识愁来路。窗外有芭蕉，阵阵黄昏雨。
晓起理残妆，整顿教愁去。不合画春山，依旧留愁住。

访踞湖山人仇君隐居（马云）
鸡犬眠云白日空，暮春花木满川红。茶瓯香沸松林火，药杵声清石涧风。
玉帛未闻招处士，神仙今喜识台翁。夕阳半局残棋在，醉倚岩边紫桂丛。

涪州十韵（马提干）
地据襟喉重，城依雉堞坚。东渐邻楚分，南望带夷边。
舟楫三川会，封疆五郡连。人烟繁峡内，风物冠江前。
溪自吴公邑，园由妃子传。许雄山共峻，马援坝相联。
滩急群潴沸，崖高落马悬。石鱼占岁稔，铁柜验晴天。
地煖冬无雪，人贫岁不绵。岩标山谷字，观塑尔朱仙。

心远堂（高晞远）
种竹期十年，栽橘盈千头。虽云多远虑，无乃为身谋。
高人绝尘累，俟德居此丘。泰宇无畦畛，虚空有天游。
仁义尚蘧庐，道德成安流。结茅依翠微，极目际平畴。
白云度寥廓，黄鹄下沧洲。百世此周览，我志尚可求。
祇应柴桑翁，真趣共悠悠。

秋雨怀友生（寇准）
江城秋雨歇，孤坐役吟身。草色荒三径，虫声满四邻。
边鸿来已近，庭叶落还频。对此空搔首，无由面故人。

送程给事知越州（崔公度）
江吴士气久凋摧，比见高牙拥诏回。共喜识兵侔汉相，果闻持节过燕台。
驰驱中礼戎心服，顾眄生威虏使猜。所惜圣朝恩好重，未容儒将尽馀才。

栖禅寺（崔放之）
自从白马驮经始，宝地绀园知有几。今见逍遥岩洞深，啼猿坞接栖禅寺。
嵯峨楼阁东西桥，掬水闻香景趣饶。讲经云外天花落，卓锡林边暑气消。
尘埃不到松关口，僧老渐随松影瘦。谁知好事眼能青，借与诗人信宿逗。
山高地僻月空圆，晨钟暮鼓惊龙眠。看来懒把无生学，长笑一声归钓船。

次杨梦锡雪后古梅正芳韵兼呈李史君（常不轻）
郭相谋深古来少，词翰升堂为君扫。忆君诵诗神凛然，相逢苦觉人情好。
歌词自作风格老，百壶且试开怀抱。皂盖能忘折野梅，浣花溪里花饶笑。

惠声伯窗前孤桐（张九成）
只期翠影在窗栊，岂谓年馀到碧空。自笑襟期惟我似，饱谙霜雪与君同。
千岩夜月双溪外，一曲晚天横笛中。且向幽斋伴清致，会看廊庙奏薰风。

念奴娇（张元干）
江天雨霁，正露荷擎翠，风槐摇绿。试问秦楼今夜里，愁到阑干几曲。
笑捻黄花，重题红叶，无奈归期促。暮云千里，桂花初绽寒玉。
有谁伴我凄凉，除非分付与，杯中醽醁。水本无情山又远，回首烟波云木。
梦绕西园，魂飞南浦，自古情难足。旧游何处，落霞空映孤鹜。

近自钟山采松花和汤甚美送汤一罂呈仲文学士（张方平）
青松北山麓，春蕊摘金团。芳泽逾肪节，滋华本岁寒。
功传上品药，饵胜曲晨丹。一泛彤霞液，天和入肺肝。

菊花新（张先）
堕髻慵妆来日暮。家在画桥堤下住。衣缓绛绡垂，琼树袅、一枝红雾。
院深池静娇相妒。粉墙低、乐声时度。长恐舞筵空，轻化作、彩云飞去。

西风（张耒）
西风吹屋络纬鸣，星河错落已三更。军城传警万家静，山堂含风遥夜清。
云收纤月映山尽，天转北斗向江倾。舍南高林栖鹤鹢，危枝高巢雏夜惊。

满庭芳（张伯端）
真铁牛儿，形容丑恶，性刚偏好争驰。人人皆有，那角解牵骑。
种就黄芽满院，更须用、神水浇之。宫里，若无此兽，安得似婴儿。
乾坤真动静，生成家活，总赖于伊。饥餐虎髓，渴饮水银池。
夜半牵车进火，霞光迸、海底腾辉。牧童笑，华池宴罢，乘个月明归。

雨中望蓬莱山（张君房）
重帘垂密雨，孤梦隔秋宫。红炉九华暗，香消芳思融。
仙忻望不及，鹤信遣谁通。但云许玉斧，宁知张巨公。

水调歌头 闻采石战胜和庞佑父（张孝祥）
雪洗虏尘静，风约楚云留。何人为写悲壮，吹角古城楼。
湖海平生豪气，关塞如今风景，剪烛看吴钩。胜喜然犀处，骇浪与天浮。
忆当年，周与谢，富春秋。小乔初嫁，香囊未解，勋业故优游。
赤壁矶头落照，肥水桥边衰草，渺渺唤人愁。我欲乘风去，击楫誓中流。

三姝媚 送舒亦山游越（张炎）
苍潭枯海树。正雪窦高寒，水声东去。古意萧闲，问结庐人远，白云谁侣。
贺监犹狂，还散迹、千岩风露。抱瑟空游，都是凄凉，此愁难语。
莫趁江湖鸥鹭。怕太乙炉荒，暗消铅虎。投老心情，未归来何事，共成羁旅。
布袜青鞋，休误入、桃源深处。待得重逢却说，巴山夜雨。

五峰岩（张茂先）
五峰岩窦倚层峦，偷暇登临到此山。泉石静中无俗客，楼台深处锁禅关。
凭高林野依稀尽，望阔云天缭绕还。回首夕阳归去路，红尘随马转溪湾。

向湖边（张拭）
万里烟堤，百花风榭，游女翩翩羽盖。彩挂秋千，向花梢娇对。
矧门外、森立乔松，日花争丽，犹若当年文会。廊庙夔龙，暂卜邻交外。
共讲真率，玉糁金齑脍。同萧散寄傲，樽罍倾北海。
佳处难忘，约追欢须再。况风月不用一钱买。但回首，七虎堂中心欲碎。
千里相思，幸前盟犹在。

登法华台（张栻）
山间景物转流年，台上风光处处传。放目便应云梦小，凭栏平挹祝融巅。
忽寻故国占天际，谁看孤舟系岸边。百感还将山下去，肯同槁木堕深禅。

偈（张浚）
教外单传佛祖机，本来无悟亦无迷。浮云散尽青天在，日出东方夜落西。

我欲（张载）
我欲庭前木叶疏，病枝衰蔓手披除。从今燕坐无通塞，来往风烟任卷舒。

宋老生殉难诗（张商英）
血战保孤城，嗟哉宋老生。身甘殉隋难，义不屈唐兵。
骨已尘埃尽，光犹日月争。裴刘等死耳，谁重复谁轻。

题越台（张洎）
我爱真人居，高台倚寥泬。洞天开两扉，邈尔与世绝。
缥缈乘鸾女，华颜映绿发。举手拂烟虹，吹笙弄松月。
森罗窥万象，境异趣亦别。何必服金丹，飞身向蓬阙。

赠披云峰岳长老（曹汝弼）
禅外掩松扃，闲眠度岁阴。雨侵香篆湿，苔长屐痕深。
水在铜瓶冷，云归玉磬沈。前山有灵药，时策杖藜寻。

舟中遇雪（梅尧臣）
晓风鸣大泽，春雪下长河。沙草缘堤没，杨花拂水多。
惊鸥不知远，候雁几闻过。欲问耶溪转，今朝奈兴何。

题灵山绢机石（梅应发）
山涧来湍流，媪神閟崛奇。不作江湖迥，縠水清而漪。
异哉灵山灵，幻此天然机。杼轴驰红女，朝朝忙茧丝。
不见玉指劳，便制鲛室衣。民家得此练，应宽缕征期。
两岸藓磴滑，谁敢拭眼窥。却宜就暑饮，六月霜雪飞。

过石醋铺（章惇）
瘴霭潜消瑞气和，梅峰千里阔烟萝。人逢杂堠虽云远，路在好山宁厌多。
啼鸟丛篁传木杪，瀑泉碎玉激岩阿。欲留征驭迟迟去，公檄催人不奈何。

上城院（鹿敏求）
疏林烟重集昏鸦，揽辔行穿路径斜。丈室飕飂风入户，龛灯明灭烬垂花。
抵寒犹欠千钟酒，破睡聊资七碗茶。昨夜惊鸿云外过，渐催清梦绕天涯。

岁在癸丑年始七十正旦日书事（富弼）
今年始是乞骸年，我向年前已挂冠。都为君王怜久疾，肯教先去养衰残。

楚萍歌（彭大年）
云梦青丘蟠楚薮，萍实江边大如斗。故垒摧颓百战馀，旧事流传千载后。
青崖半裂玄猿吼，空坡突过黄狐走。山深落日少人行，寂寞鸣蜩在高柳。
湖江入梦倏三年，慰我漂零一杯酒。群盗虽降汉赤眉，故侯惯作秦黔首。

送程给事中知越州（曾公亮）
山阴地胜冠江吴，今得贤侯自禁途。侍从暂虚青琐闼，藩宣新剖玉麟符。
移时前席辞旒扆，不日重城歌裤襦。想到蓬莱游未遍，已应归步在云衢。

读孟子（曾巩）
千载士推无比拟，一编吾喜窃窥观。苟非此道知音少，安有兹人得志难。
机巧满朝论势利，疮痍连室叹饥寒。先生自是齐梁客，谁作商岩渭水看。

宝应寺读书堂成因怀明道先生（游酢）
桥西积雪度新晴，卜筑茅堂快落成。郁郁奇花铺野趣，关关好鸟和书声。
春浓岚色无边景，水净天光彻底清。记得程门窗草绿，至今遐想每驰情。

白云楼（程之才）
鬻熊城郭绕苍苔，万叠烟岚亦壮哉。平地窥觎心未惬，重楼徙倚眼初开。
据襟风月争新入，刮目江山破迥来。日落三峨知处所，云浮双阙欲崔嵬。
胡床不愧庾公兴，奕簟还思杜老才。更待携衾尽清景，夜深栏槛逼昭回。

次韵陆务观海棠（程大昌）
唤回残睡强矜持，浅破朱唇倚笛吹。千古妖妍磨不尽，长随春色上花枝。

越二年正旦又会宿猿洞（程师孟）
夜半春归晓始惊，郁然佳气入山亭。千门喜庆逢元日，一座光华见使星。
难得同时传寿斝，合将新句勒诗屏。渔郎莫向游人道，洞口而今尽不扃。

睢阳五老图（程颐）
天朝罢命锡归闲，富寿康宁老税冠。国史标名知骨鲠，邦人图像胜楹桓。
龙飞天上时还暖，鱼跃波心气未寒。惟我潜心于易理，备知先哲应时看。

长啸岩中得冰以石敲餐甚佳（程颢）
车倦人烦渴思长，岩中冰片玉成方。老仙笑我尘劳久，乞与云膏洗俗肠。

闻鸠（葛天民）
蛰动犹寒在，鸠鸣恰睡馀。素传鹰羽化，多占鹊巢居。
报我晴何用，怜渠拙自如。年年偏感处，风急杏花初。

题米元章书迹拓本（董史）
书家宝晋殆犹龙，妙用通神五指中。墨海波澜无定势，玄云夭矫欲随空。
格高韵胜存人品，脚阔头空笑俗工。建绍圣人精鉴赏，夺真移在玉屏风。

夜行邹县道中遇雨作（贺铸）
昨日秋遂分，村村敛禾黍。半夜宿田人，相嘑深陂雨。
骎骎马上客，厌浥投何所。暮发邹子城，朝期饭东鲁。
据鞍思假寐，颠坠惭不武。俯畏道旁石，颓然如伏虎。
远惊荞麦华，白水漫洲渚。安能叱吾驭，亲闱寄西楚。
念昔卧苏门，夙兴犹及午。岂谓从一官，羁离遽如许。
归欤惜迟暮，幽愫将谁语。赖尔草根虫，助我长吟苦。

题汪水云诗卷（开先长老）
水流云散海天涯，与子长游亦可嘉。归马迹漫燕峤雪，啼鹃血染楚城花。
乾坤浩荡空双眼，南北迢遥事一家。三叠琴心谁解意，蓬莱归路蹑青霞。

苦热（黄公度）
玉井晨不冷，茅檐午欲焚。月摇看画箑，榴吐认红裙。
迥野都如火，奇峰空自云。衣巾负芒刺，曝背有人耘。

建炎丞相成国吕忠穆公退老堂（黄叔敖）
今代勋名第一人，聊从小筑艺松筠。风云天上千龄运，雨露人閒万井春。
莫倚丘园甘独乐，须知海宇仰洪钧。行闻勉为苍生起，衮绣来归耸搢绅。

冲雪宿新寨忽忽不乐（黄庭坚）
县北县南何日了，又来新寨解征鞍。山衔斗柄三星没，雪共月明千里寒。
小吏有时须束带，故人颇问不休官。江南长尽捎云竹，归及春风斩钓竿。

颂（慈观长老）
龙牙答话只苏嚧，借问诸方会也无。昨夜虚空开口笑，祝融吞却洞庭湖。

和王才臣再病（杨万里）
燕外将心远，莺边与耳谋。如何再卧病，对此两添愁。
赤壁还坡老，黄楼只子由。二苏三赋在，一览病应休。

三仙祠（杨佐）
胜迹传来不记年，昔闻尝驻汉神仙。碑因藓蚀无完字，址为藤迷失旧阡。
岩屋镫悬松外月，石炉香散竹间烟。翻思谷穗遗人日，陈迹寥寥一惘然。

感事（杨时）
边徼无虞日，王师讨弗庭。收功誇庙算，行险毒生灵。
川谷旌麾暗，风尘战血腥。寂寥归马日，目断华阳坰。

刘敬子心所题桂林栖霞洞诗见寄梦想之馀次韵奉酬（杨绛）
从教扰扰校亏成，且可蘧蘧了死生。八极神游应有分，几时杖屦得同行。

诗（贾公望）
倏忽向六十，萍蓬无奈何。丹心犹奋迅，白首分蹉跎。
正直士流少，倾邪朋类多。阳光一销铄，不复见妖魔。

归葛岭旧居（贾似道）
罢官归旧宅，山水得频过。息影堤边树，清心湖面波。
劳无功可纪，顽有命相磨。见说连朝雨，田家正剪禾。

游七星岩（廖颙）
斗峰遥忆旧松台，为劝农耕特地来。短李高名光翠壁，伪刘陈迹没苍苔。
洞天日永风埃净，岩壑云收霁色开。好景最宜供宴赏，操觚欲赋愧非才。

诗（种师道）
飞蛾视火残生灭，燕逐群鹰命不存。从今一扫胡兵尽，万年不敢正南行。

寄怀（种放）
予生背时性孤僻，自信已道轻浮名。中途失计被簪绂，目睹荣辱心潜惊。
虽从鹓鸾共班序，常恐青蝇微有声。清风满壑石田在，终谢吾君甘退耕。

菩萨蛮（闻人武子）
晴风吹暖枝头雪。露华香沁庭中月。屏上小江南。雨昏天际帆。
翠钗香雾湿。侧鬓云松立。灯背欲眠时。晓莺还又啼。

赠相士徐鬼眼（蔡元定）
挟术满天下，谁人解识真。不因眼是鬼，那得口如神。
坚白三寸舌，雌黄一世人。操修果无愧，方可问人伦。

赠华阳法师（蔡卞）
师到华阳洞，山华几度开。祇应常救物，却遣世人来。

送蔡攸征燕（蔡京）
老懒身心不自由，封书寄与泪横流。百年信誓当深念，三伏征涂盍少休。
目送旌旗如昨梦，心存关塞起新愁。缁衣堂下清风满，早早归来醉一瓯。

秋夜书廨中壁（蔡襄）
遥夜不能寝，值兹节物清。大空瑩虚碧，仰观澄性情。
素月若可把，浮云何故生。瑶琴且勿弄，谁怜希代声。

崇政殿放榜（蔡确）
黄帕开封出奏篇，银袍二百玉阶前。威颜咫尺瞻中扆，名姓传呼下九天。
宫笔旋题黄甲字，禁门已簇杏花鞯。孤臣拜赐交悲喜，相望先分五十年。

女冠子 元夕（蒋捷）
蕙花香也。雪晴池馆如画。春风飞到，宝钗楼上，一片笙箫，琉璃光射。
而今灯漫挂。不是暗尘明月，那时元夜。况年来、心懒意怯，羞与蛾儿争耍。
江城人悄初更打。问繁华谁解，再向天公借。剔残红灺。
但梦里隐隐，钿车罗帕。吴笺银粉砑。待把旧家风景，写成闲话。
笑绿鬟邻女，倚窗犹唱，夕阳西下。

病中感友不至（赵友直）
侬家好观水，结屋傍西湖。荒径人踪少，苍苔鸟迹无。
交情穷始见，世态燠斯孚。病懒疏迎接，偏宜客不呼。

天目山（赵文昌）
天目山前分两乳，一脉西来缠右股。溯流疑是武陵源，入山绝似盘之阻。
椒峦隐隐入霄汉，从此去天才尺五。飞泉汇作千丈潭，下有蛟龙潜水府。
玉芝瑶草净如拭，不见尘寰一抔土。三神山远未易到，洞天只在溪之浒。
道人宴作疑不动，一榻云烟几寒暑。乍逢佳客喜盈颊，上山下山若飞虎。
龟腹燕颔好颜色，凫舄御风轻步武。蘋蘩蕴藻盈倾筐，砧几腥膻不登俎。
赢刘颠蹶问不知，那识人间有簪组。嗟予碌碌退不勇，窃食大官无寸补。
回头四十九年非，白发手搔不可数。山禽唤我归去来，口未及言心已许。
长安冠盖多豪杰，谁肯论交到尔汝。

冷泉夜坐（赵师秀）
众境碧沈沈，前峰月正临。楼钟晴听响，池水夜观深。
清净非人世，虚空是佛心。却寻来处宿，风起古松林。

同林择之姚宏甫游鼓山（赵汝愚）
几年奔走厌尘埃，此日登临亦快哉。江月不随流水去，天风直送海涛来。
故人契阔情何厚，禅客飘零事已灰。堪叹世人祇如此，危栏独倚更徘徊。

和潘良贵题明州三江亭韵（郑若谷）
望远登高万象侵，元戎端不为花寻。未誇驾鹤蓬山路，应壮斩鲸辽海心。
小艇鲈肥盘脍玉，危栏客醉椀挥金。中流击楫雄图远，回笑三闾泽畔吟。

涤愫（郑樵）
孤凤落鹰巢，啼麟坠虎穴。未能脱蒙茸，安得出轩凸。
迢递空自倬，耀灵久已灭。褆身入三门，黾勉成吾拙。

葛仙行祠（郑玠）
身为俗吏趋行部，手爇名香祝有年。五色雀飞应荐祉，七星松古自通仙。

安仁道中（刘子翚）
汩汩复汩汩，著鞭鸡一号。老身缘底急，长路只徒劳。
石乱春溪恶，山深晓月高。村沽得微醉，犹足张馀豪。

除夜寄卢菊涧（刘过）
见说卢夫子，诗成手自书。雪便金帐煖，云荫玉山居。
椒叶储名酒，萍齑荐野蔬。夜寒裈犊鼻，应念马相如。

六州歌头 客赠牡丹（刘克庄）
维摩病起，兀坐等枯株。清晨里，谁来问，是文殊。遣名姝。
夺尽群花色，浴才出，酲初解，千万态，娇无力，困相扶。
绝代佳人，不入金张室，却访吾庐。对茶铛禅榻，笑杀此翁臞。
珠髻金壶。
始消渠。忆承平日，繁华事，修成谱，写成图。奇绝甚，欧公记，蔡公书。
古来无。一自京华隔，问姚魏、竟何如。多应是，彩云散，劫灰馀。
野鹿衔将花去，休回首、河洛丘墟。漫伤春吊古，梦绕汉唐都。
歌罢欷歔。

浪淘沙令 大风作（刘辰翁）
卷海海翻杯。倾动蓬莱。似嫌到处马头埃。雨洗御街流到我，吹向潮回。
寒似雪天梅。安石榴开。绣衾重暖笑炉灰。料想东风还忆我，昨夜归来。

夜坐烧香台（楼钥）
长昼苦炎热，夜分凉始生。电中千嶂立，琴外一蛩鸣。
急雨催诗思，遥空答鼓声。谁知一府地，得此意凄清。

内直对月寄子华舍人持国廷评（欧阳修）
禁署沉沉玉漏传，月华云表溢金盘。纤埃不隔光初满，万物无声夜向阑。
莲烛烧残愁梦断，蕙炉薰歇觉衣单。水精宫锁黄金阙，故比人间分外寒。

寄越州范希文太守（滕元发）
江山千里接仁风，都在东南秀气中。为问玉皇香案吏，蓬莱何似水晶宫。

哭东坡（潘大临）
公与文忠总遇谗，谗人有口直须缄。声名百世谁常在，公与文忠北斗南。

悟性寺（潘正夫）
乱山深处出楼台，秋入群松万壑哀。岚翠逼人清似雾，滩声落石响如雷。

自诸暨抵剡（潘阆）
夷犹双桨去，暮不辨东西。夕照偏依树，秋光半落溪。
风高一雁小，云薄四天低。莽荡孤帆卸，水村杨柳堤。

城头月（黎道静）
阳光子夜开清昼。照了无何有。弱水蓬莱，河车忽动，万顷金波皱。
红铅墨汞相交媾。片饷丹成就。把握阴阳，一钟造化，此诀人知否。

荼蘼（卢梅坡）
门前碍路旋移来，压架攲斜绿作堆。三月半时花正好，十年前是手亲栽。
幽香早被风偷递，小蕊那禁雨急催。尽数折为神佛供，免教飞去卧苍苔。

友人烧笋之约未赴（穆脩）
久约烧林笋，何时会胜园。未尝清气味，每厌俗盘飧。
渐痛烟犀老，方怜露锦繁。如何玉川子，苦惜箨龙冤。

扬州送别（薛廷玉）
匹马扬州路，香开几树花。春光无拣择，淮地亦繁华。
日沸长江水，风昏古战沙。争雄旧时事，君去莫思家。

奉寄鲁直学士（薛绍彭）
瘴地经行促棹讴，周南太史几年留。后来遥识犹青眼，别久悬知半白头。
宋玉又经巫峡去，谪仙初罢夜郎游。长江风水追难及，怅望春波一叶舟。

真仙岩（钱师孟）
巨石何争此结成，老君有像亦难名。以身为患言犹在，漫使当时分重轻。

蟹浦（钱时敏）
层阁面沧江，夜色上东岭。风浦多远声，月岩见清影。
栖柯鸟梦恬，依苇渔榔静。招提落寒钟，寂然绝人境。

连雪可畏再赋律诗（钱选）
阶檐积雪动经旬，犹自霏霏夜向晨。四望莫分天地色，一时遮尽海山尘。
舞风不住缘何事，见日还销亦快人。独欠故交来叩户，洛中高卧是前身。

谭俊明雪中见访从而乞米（戴复古）
今日病方起，君来喜可知。地炉烧榾柮，瓦釜煮犁祈。
门外雪三尺，窗前梅数枝。野夫饥欲死，谁与办晨炊。

素曲送酒（谢安国）
帘外春风正落梅，须求狂药解愁回。烦君玉指轻拢撚，慢拨死灰送一杯。

踏莎行（谢明远）
楚树芊绵，江云芜漫。晓风吹堕梅千片。惊禽飞去响春空，平沙月落光零乱。
人意伤离，物华惊换。武夷此去如天远。临分为我少留连，柳条独在江南岸。

题东观壁（谢枋得）
老树犹能识道回，好怀清对碧天开。青山绿水何人管，明月清风要我来。
少日曾闻黄石教，平生几掷左慈杯。道兄惯见人閒事，快抱棋枰信手推。

洋州（韩亿）
梁州邻左右洋川，气候融融别是天。地僻过冬稀见雁，箐深初夏已闻蝉。
乡风与蜀微相似，驿路见秦旧接连。骆谷转山围境内，汉江奔浪绕城边。
展开步障蘩花地，画出棋枰早稻田。远寺径危攒迸笋，后园池冷软飞泉。
秋深满院芭蕉雨，晚色临轩薜荔烟。南浦采蒲当凛冽，西溪踏石向暄妍。
夕阳道观鸣钟鼓，夜月人家奏管弦。杨柳影中沽酒市，芰荷香里钓鱼船。
珍禽听久名难辨，新果尝馀味更全。野渡潮平分浅濑，群楼云散露高巅。
喧阗鼓吹迎神社，狼籍杯盘送客筵。慈竹清筠霜斗腻，海棠堆艳火争燃。
苍崖险峻应藏虎，碧洞阴深恐隐仙。妓女从游持翠盖，士流寻胜擘香笺。
戚姬庙宇青芜没，和相诗碑绿藓沿。三县俗淳宜静理，两衙事简可閒眠。
纷华度岁他乡外，幽趣终朝在眼前。不为近颁明诏下，及瓜情愿满三年。

梅花坡（韩伯修）
休问桃源路，寻梅暂往还。梅花有知己，何必定湖山。

南乡子（韩世忠）
人有几何般。富贵荣华总是闲。自古英雄都如梦，为官。
宝玉妻男宿业缠。年迈衰残。鬓发苍浪骨髓乾。不道山林有好处，贪欢。
只恐痴迷误了贤。

寓目（韩琦）
拥传脩途倦，逢春旅思长。远烟含树色，细雨起尘香。
陇麦成行绿，林莺并对黄。扬鞭聊自慰，举目见韶光。

张大著以韩持国绿樽红妓事再和见戏复次韵（魏了翁）
世路羊肠几覆颠，如君操行雪朝鲜。书胸满贮宣和库，学力要装元祐船。
剩喜孟龙来并世，肯呼祢鹗与忘年。闭门笄珥无膏沐，不作倾城冯小怜。

鹊桥仙（严蕊）
碧梧初出，桂花才吐，池上水花微谢。穿针人在合欢楼，正月露、玉盘高泻。
蛛忙鹊懒，耕慵织倦，空做古今佳话。人间刚道隔年期，指天上、方才隔夜。

颜乐亭用陈默堂韵（罗从彦）
平时仰止在高山，要以亭名乐内颜。颠倒一生浑是梦，寻思百计不如闲。
心斋肯与尘污染，陋巷宁容俗往还。坚守箪瓢心不改，恐流乞祭向墦间。

王荆公（罗大经）
错认苍姬六典书，中原从此变萧疏。幅巾投老钟山日，辛苦区区活数鱼。

述怀（罗太瘦）
淮海归来二十年，结庐仍向旧山川。既无酒债贫休恨，浪得文名老尚传。
晓日轮蹄思柳外，春风羯鼓在花前。如今静听瓶笙韵，犹似当年咽管弦。

大人生日（苏过）
七年野鹤困鸡群，匪虎真同子在陈。四海澄清待今日，五朝光辅属何人。
从来令尹元无愠，岂独原生不病贫。天欲斯民跻仁寿，卧龙宁许久谋身。

秋怀（苏轼）
苦热念西风，常恐来无时。及兹遂凄凛，又作徂年悲。
蟋蟀鸣我床，黄叶投我帷。窗前有栖鵩，夜啸如狐狸。
露冷梧叶脱，孤眠无安枝。熠耀亦有偶，高屋飞相追。
定知无几见，迫此清霜期。物化逝不留，我兴为嗟咨。
便当勤秉烛，为乐戒暮迟。

秀州城外九里有竹树小桥予十八年前与友人解晦叔饮别于此今过之景物依然而解生已亡悲叹不足复成小诗（苏舜钦）
当年共醉此桥边，道旧狂歌至暮天。得句旋题新竹上，移舟还傍乱花前。
君埋尘土骨应化，我逐风波心欲燃。落日长号感人事，沙头寂寞上渔船。

次韵子瞻病中游虎跑泉僧舍（苏辙）
扫地开门松桧香，僧家长夏亦清凉。公庭多事久来厌，净处安眠计甚长。
修竹填窗藤簟绿，白莲当户石盆方。香厨晚饭红粳熟，忽忆烹鸡田舍尝。

有骥在野（苏洵）
有骥在野，百过不呻。子不我良，岂无他人。絷我于厩，乃不我驾。
遇我不终，不如在野。秃毛于霜，寄肉于狼，宁彼我伤。
宁人不我顾，无子我忘。

周侯祠（释印）
将军手持三尺剑，奋身直入蛟龙穴。至今鱼鳖不敢游，溪流上下皆腥血。
千年庙食未足酬，问之父老何其忧。害人白额犹未尽，纷纷不独南山头。

山居诗（释延寿）
碧峤经年常寂寂，更无閒事可相于。超伦每效高僧行，得力难忘古佛书。
落叶乱渠凭水荡，浮云翳月倩风除。方知懒与真空合，一衲閒披憩旧庐。

赠思净律师（释克勤）
百万斋才了正因，大缘倏举只逡巡。凿将玛瑙一方石，镌作龙华百尺身。
天竺江山增秀丽，西湖风月愈清新。色声不动操能事，可是僧中英特人。

和觉禅师赋六湛堂（释妙喜）
非湛非摇此法源，当机莫厌假名存。直须过量英灵汉，方入无边广大门。
万境交罗元不二，六窗昼夜未尝昏。翻思庞老事无别，掷剑挥空岂有痕。

方敷文请升堂举那吒太子因缘（释宗杲）
骨肉都还父母了，不知那个是那吒。一毛头上翻身转，一一毛头浑不差。

偈（释宗密）
休把庭华类此身，庭华落后更逢春。此身一往知何处，三界茫茫愁杀人。

岁暮书怀（释契嵩）
朔风适变寒，晓日将含煦。南国殊未还，东山岁云暮。
浮生奄忽往，芳颜安得驻。寄谢人世间，纷华尤可悟。

晚夏夜简程至（释惠崇）
中夕坐清簟，繁星时复流。扇声微变暑，井气忽生秋。
为客方经楚，思乡欲上楼。云山殊未返，相顾两悠悠。

舟中作偈（释楚圆）
长江行不尽，帝里到何时。既得凉风便，休将舻棹施。

书华光墨梅（释德洪）
一枝已清妍，交枝更媚妩。见之已愁绝，那复隔烟雨。
钱塘千顷春，想见西津渡。他日到南屏，莫忘孤山路。

偈（释慧初）
九月二十五，聚头相共举。瞎却正法眼，拈却云门普。
德山不会说禅，嬴得村歌社舞。阿呵呵，逻逻哩。

偈（释慧琳）
有漏笊漓，无漏木杓。庭白牡丹，槛红芍药。因思九年面壁人，到头不识这一著。

过练湖（顾松年）
行行何处慰吟观，负郭平湖万顷宽。两寺钟声烟外听，六朝山色镜中看。
难追鸥鹭朋俦密，颇怪鱼龙窟宅寒。请濯尘缨自兹始，为辞云水向长安。

送武补阙（襄阳妓）
弄珠滩上欲销魂，独把离怀寄酒樽。无限烟花不留意，忍教芳草怨王孙。

偈（尼法灯）
观音出，普贤入，文殊水上穿靴立。抬头鹞子过新罗，石火电光追不及。

春日田园杂兴（君瑞）
白粉墙头红杏花，竹枪篱下种丝瓜。厨烟乍熟抽心菜，篝火新乾捲叶茶。
草地雨长应易垦，秧田水足不须车。白头翁妪闲无事，对坐花阴到日斜。

题壁（庐陵田父）
云兮云兮，变化有神灵兮。捲起地下黄，飞去天上青兮。
仙人乘云天尺五，借我清阴覆赤土。云间逍遥人间苦，年年苦时望君雨。

郡宴合生（抚州乐妓）
同是天边侍从臣，江头相遇转情亲。瑩如临汝无瑕玉，暖作庐陵有脚春。
五马今朝成十马，两人前日压千人。便看飞诏催归去，共坐中书秉化钧。

咏虾蟆（汴京轻薄子）
佳名标上苑，窝窟近天清。道士行为气，梢工打作更。
嘉言呼舍弟，东美是家兄。莫向南方去，将君煮作羹。

一斛珠 赠周锷应举（哑女）
风波未息。虚名浮利终无益。不如早去备蓑笠。高卧烟霞，千古企难及。
君今既已装行色。定应雁塔题名籍。他年若到南雄驿。
玉石休分，徒累卞和泣。

鹧鸪天（窃杯女子）
灯火楼台处处新。笑携郎手御街行。回头忽听传呼急，不觉鸳鸯两处分。
天表近，帝恩荣。琼浆饮罢脸生春。归来恐被儿夫怪，愿赐金杯作证明。

市桥柳 送行（蜀中妓）
欲寄意、浑无所有。折尽市桥官柳。看君著上征衫，又相将，放船楚江口。
后会不知何日又。是男儿、休要镇长相守。苟富贵、无相忘，若相忘，有如此酒。

题李俨《黄菊赋》（耶律洪基）
昨日得卿《黄菊赋》，碎剪金英填作句。袖中犹觉有余香，冷落西风吹不去。

落魄（元好问）
落魄宜多病，艰危更百忧。雨声孤馆夜，草色故园秋。
行役鱼赪尾，归期乌白头。中州遂南北，残息付悠悠。

病中（王若虚）
郁郁穷愁意，营营久病身。诗情浑欲减，药物但相亲。
未得驱穷鬼，终须问大钧。三时劳慰抚，甚愧故人真。

过狄仁杰墓（杨果）
牝鸡声里紫宸寒，神器都归窃弄间。一语唤回鹦鹉梦，九霄夺得凤雏还。
荒坟寂寞临官道，清节孤高重泰山。为问模棱苏相国，当时相见果何颜？

夜坐（蔡松年）
吾生有几事无涯，清夜漫漫叹物华。但愿闻钲似疲马，可能粘壁作枯蜗。
只今雪屋重衾湿，去岁梅溪醉帽斜。终得萧闲对床语，青灯挑尽短檠花。

平凉道中（刘汲）
青山炯无尘，尘满行人衣。行人望青山，咫尺不得归。
吾归不作难，世故苦相违。何当临溪水，一洗从前非。

感皇恩（党怀英）
一叶下梧桐，新凉风露。喜鹊桥成渺云步。旧家机杼，巧织紫绡如雾。
新愁还织就，无重数。
天上何年，人间朝暮。回首星津又空渡。盈盈别泪，散作半空疏雨。
离魂都付与，秋将去。

绝句（不花帖木儿）
玉楼珠箔晚天凉，秋色依稀满建章。金井梧桐霜叶尽，自随流水出宫墙。

八声甘州（元好问）
玉京岩、龙香海南来，霓裳月中传。有六朝图画，朝朝琼树，步步金莲。
明灭重帘画烛，几处锁婵娟。尘暗秦王女，秋扇年年。
一枕繁华梦觉，问故家桃李，何许争妍。便牛羊丘陇，百草动荒烟。
更谁知、昭阳旧事，似天教、通德见伶玄。春风老、拥鬟颦黛，寂寞灯前。

杂著（元遗山）
昨日东周今日秦，咸阳烟火洛阳尘；百年蚁穴蜂衙里，笑煞昆仑顶上人。

下手迟 义州醮罢劝众（尹志平）
诸缘种种怎生休，万虑纷纷何日息。情忘处、诸缘顿了，意灭时、万虑俱毕。
问君能有几多时，犹向人间弄智识。还知恁么便回光，免使临头愁戚戚。

梅雨连日（方回）
草树加蒙密，波涛计渺冥。似宜穿野屩，直与眺江亭。
薪湿厨烟重，泥浑井汲腥。虚堂坐昏黑，时见一流萤。

软翻鞋 谢人助缘（王处一）
清信出宽怀。都莫乱参猜。累蒙施惠宴重开。又无百回奉，相酬赛，春深去，夏归来。
斋会好编排。增福更消灾。始终如一不生乖。守无为清净，真功满，离尘世，赴蓬莱。

万年春 杜鹃（丘处机）
春暖烟晴，杜鹃永日啼芳树。声声苦。劝人归去。不道归何处。
我欲东归，归去无门路。君提举。有何凭据。空设闲言语。

木兰花慢（吴澄）
看风花烟柳，浓又淡，少还稠。有小巧微虫，垂天布网，转地抟球。
冲融一般春意，只啼莺语燕向人羞。收取尘间乐事，都归杓里舒州。
绮筵珍馔醉青楼。光景信悠悠。柰蚋队虾群，空中聚散，水上浮游。
谁知太和真趣，本无愁、何用更浇愁。问字频来未已，漉巾不要亲篘。

题李易安书琵琶行（宋濂）
佳人薄命纷无数，岂独浔阳老商妇。青衫司马太多情，一曲琵琶泪如雨。
此身已失将怨谁？世间哀乐长相随。易安写此别有意，字字欲诉中心悲。
永嘉陈侯好奇士，梦里谬为儿女语。花颜国色草上尘，朽骨何堪污唇齿。
生男当如鲁男子，生女当如夏侯女。千载秽迹吾欲洗，安得浔阳半江水！

鹊桥仙 待月（完颜亮）
停杯不举，停歌不发，等候银蟾出海。不知何处片云来，做许大、通天障碍。
虬髯捻断，星眸睁裂，唯恨剑锋不快。一挥截断紫云腰，仔细看、嫦娥体态。

小重山 题钱德钧水村图（束从周）
杨柳丝丝两岸风。前村溪路远，小桥通。人家依约水西东。
舟一叶，移过荻花丛。
清景迥涵空。好山青未了，暮云重。是谁惊起几征鸿。
天然趣，却在画图中。

元日劝忘忧进道（耶律楚材）
劫外风光别，人间日月迁。南洲添一岁，北海又二年。
荣利蜗黏壁，功名蚁慕膻。万缘都放下，好扣祖师禅。

宫词（柯九思）
徽仪阁内制春衣，日长倦绣立彤闱。奚官折送杏花去，笑看玉阶胡蝶飞。

水仙子（倪瓒）
东风花外小红楼。南浦山横翠黛愁。春寒不管花枝瘦。无情水自流。
檐前燕语娇柔。惊回幽梦，难寻旧游。落日帘钩。

雨后过桃花坞（徐贲）
林晚带城阴，斜光里巷深。过时思燕赏，感物废行吟。
暂出畦间蝶，将栖柳外禽。乱离虽有恨，能到亦娱心。

立春日宿大清口舟中见新月二鼓雪作（袁桷）
春月如佳士，翩翩欲上船。相逢疑昨日，一别又新年。
水镜心胸朗，空轮体质全。更深飞雪急，直与斗清妍。

役役（陶宗仪）
弟妹分离久，家乡信息迟。卖书人杀直，穫稻雨愆期。
发向愁中白，颜从病后衰。终年常役役，何日是归时。

夜行船（马致远）
百岁光阴如梦蝶，重回首往事堪嗟。今日春来，明朝花谢。
急罚盏夜阑灯灭。

过京口（高克恭）
北来朋友不如鸿，几个西飞几个东。多少登临旧台观，阑干閒在夕阳中。

吴浦归帆（马麟）
一帆风便出吴城，只怕沙湖风浪生。野鸭断边初系缆，西山月出正潮平。

冬夜早起（张养浩）
推枕人初起，出门星尚存。岁寒郊野阔，天早树林昏。
窗影犹残月，鸡声已远村。孜孜何所事？时取故书温。

中秋不见月继窦先生韵（许衡）
拨去尘机得暂閒，秋蟾思比去年看。谁知黯黯阴云合，故作凄凄夜色寒。
好友不来倾绿蚁，诗人徒想凭阑干。世间万事难前定，付与无心却较安。

次仲谊韵呈居中长老（曾朴）
阖闾冢上见新城，无复游人载酒行。山雉听经依塔影，树鸦争食乱钟声。
剑池龙去泉空冽，茶灶僧閒火独明。我欲投簪营小隐，佛香终日祝升平。

王维雪渡图（黄公望）
摩诘仙游五百年，画称雪渡未能传。只因曾入宣和府，珍重令人缀短篇。

留别（黄裳）
江岸梅花正白，船头细雨斜飞。行客三冬北去，将军一棹南归。

紫芝曲（杨维桢）
商山巍巍，上有紫芝。采芝可疗饥，何独西山薇。西伯养老去古远，而独夫杀士，吾将畴依。
卯金之子海内威，罗络齮龁将奚为。平生不识下邳儿，肯从汉邸同儿戏，禄里绮里无人知。

眼儿媚 丙辰晚春即事（蔡松年）
梨雪东城又回春。风物属闲身。不堪禁酒，百重堆按，满马京尘。
眼青独拄西山笏，本是个中人。一犁春雨，一篙春水，自乐天真。

送缪秀才教授真州（赵孟頫）
髯生别我将安适，言向真州作教官。但使清风生绛帐，何妨朝日照空槃。
东园草木因人胜，北固江山隔岸看。才近中年已伤别，可堪南望送归鞍。

渔家傲（刘基）
江上秋来惟有雨，江城九月犹炎暑。泉涌中庭苔上柱。
深闭户，莎鸡露泣寒螀语。
征戌诛求空轴杼，千村万落无砧杵。玉帐悠悠闲白羽。
愁正聚，乱鸦啼破楼头鼓。

洛阳陌（钱惟善）
驱车洛阳陌，周道何逶迟。玉帛走侯甸，金汤固城池。
潘令好桃李，阮生多路歧。铜驼卧荆棘，索靖独先知。

戊午十二月十二日别家（鲜于枢）
玄冬尚闭藏，游子戒远涂。出门少人迹，霜露沾衣裾。
强颜辞老亲，低首恋蓬庐。牵舟逆北风，堕指哀仆夫。
十年赋倦游，卜筑沧海隅。既无官守责，亦作饥寒驱。
宴坐固所怀，复此畏简书。仰惭随阳雁，俯羡在藻鱼。

崔清献公祠庙乐辞 迎神（龚焕文）
赡箕尾兮概光，爇沉水兮奠桂浆。惝清风兮穆穆，公欲下兮回翔。
扬之宫兮益之阁，终非吾土兮不能以乐。锵剑佩兮归来，故居兮如昨。
俎腯兮洁尊，春秋兮公有孙。无时往兮不复，公逍遥兮盘桓。

山居（栯堂）
铁载能浮羽楫沈，败非成是迹休寻。漫言解返秦庭璧，须信难藏郿坞金。
甜到尽时忘蜜味，酸从回处见梅心。青山若个不堪住，独买沃州支遁林。

通明阁（魏初）
千尺觚棱北斗横，一川烟树冷云平。瀛洲方丈知何在，渭水终南画不成。
天上碧桃青凤啄，月边瑶草白龙耕。自怜未断人间梦，赤日黄尘六月行。

春寒病中自慰（于谦）
别离惊岁换，老病怯春寒。脱帻拥衾卧，移书就枕看。
暗将归计卜，聊把客怀宽。早晚金台路，东风拂绣鞍。

青玉案（文征明）
庭下石榴花乱吐，满地绿阴亭午。午睡觉来时自语，悠扬魂梦，黯然情绪，蝴蝶过墙去。
骎骎娇眼开仍殢，悄无人至还凝伫。团扇不摇风自举，盈盈翠竹，纤纤白苎。不受些儿暑。

寄璧（文林）
种菊庭中花有无，小山松竹近何如。痴抛独乐了公事，悔拾浮名别故庐。
伏腊正悬归老计，经秋不得寄来书。眼昏头白今如许，料理而翁正在渠。

渔父词（文彭）
又夜深结网一灯红，吹笛邻舟搅睡浓。云夜月，雨晴风，都在渔家烂醉中。

南歌子 秋思（方大猷）
蓬鬓惊堆雪，衰容艳拒霜。莫持琼管弄清商，吹得万千林叶、一时黄。
谁道春如剪，裁成百样芳。那知秋色是干将，天外群峰处处、割愁肠。

忆秦娥（方以智）
花如雪，东风夜扫苏堤月。苏堤月，香销南国，几回圆缺。
钱塘江上潮声歇，江边杨柳谁攀折。谁攀折，西陵渡口，古今离别。

栽柏（方孝孺）
迂拙乖世用，每蕴无穷思。取效非目前，远与千载期。
翠柏信良材，成长计功迟。兹晨斸烟雨，移动盈尺姿。
清庙严洁地，圣灵会于斯。岂无杞柳辈，不足当阶墀。
殷社夙所尚，古制非人为。先师实殷人，植此理固宜。
但恐枝干弱，不耐风霜欺。培护苟无失，终见盛大时。
三年过人长，十年齐桷榱。百年必合抱，根深柯叶滋。
青霄泊鸾凤，厚土蟠蛟螭。岂特傲寒暑，将堪阅兴衰。
所托况得所，永免斤斧危。既膺顾盼荣，复与剪伐辞。
寥寥百世后，神物相扶持。何必为栋梁，乃见才气施。
流光若飞翰，时代易推移。行看好古士，追说种者谁。
我生素多病，中岁早孱羸。待为鹤发翁，见女凌云枝。
志士用心者，濩落为世嗤。何如群儿巧，插槿纷成篱。

顾懋高移居（方登）
卜筑城隅地，无营闲读书。移花红雨堕，洗竹翠云新。
帘卷迎初燕，樽开款故人。闭门题句好，未是虎痴贫。

睹官军赴颍上歌（王九思）
银鞍绣甲剑在腰，马鸣十里风萧萧。羽旗犹转杏花坞，铁骑先过杨柳桥。
将军妙手逞轻捷，一箭飞落双皂雕。道傍观者众如堵，奔走流汗喜欲舞。
老父叹息忽不乐，暮年今见持戈斧。七日贼围颍上县，一县万人命如线。
闻说提兵李佥事，日夜登城奋孤战。城中妇子愁唧唧，恨不人人生羽翼。
晨炊走汲井水竭，夜号声绕春云黑。步兵间道单身出，简书马上飞来急。
岂谓辕门坐风雨，不念愁城卧荆棘。丛侍郎，马都督，请君早发元戎纛。
净扫烟尘四千里，我亦西归杜陵曲。

谒陈白沙先生（王士衡）
二十馀龄入帝京，何人海内最知名。三千首上追风雅，五百年来见老成。
岭海烟波生肺腑，关闽风月在窗棂。自从别却金台后，夜夜天南看德星。

月中晓发僧俗送者十三人皆攀泣良久子亦泪别（王夫之）
恨别非常度，相怜已有时。饥分羹芋饱，诚绝叟童欺。
段尉惭无笏，王丞敢著诗。感兹昵我众，益笑党人痴。

归舟风雨（王世贞）
短笛破空濛，孤舟黯淡中。打篷霞脚雨，斗水石尤风。
少住投栖鸟，无言数去鸿。酒杯吾计在，未拟哭途穷。

夜雨山翁家偶书（王守仁）
山空秋夜静，月明松桧凉。沿溪步月色，溪影摇空苍。
山翁隔水语，酒熟呼我尝。褰衣涉溪去，笑引开竹房。
谦言值暮夜，盘餐百无将。露华明橘柚，摘献冰盘香。
洗盏对酬酢，浩歌入苍茫。醉拂岩石卧，言归遂相忘。

夏日草堂撤去窗户肆设簟几清风洞越藤竹交荫悠然有得作（王宠）
锦石疏花暑气清，翠岩丹壑夏云生。已添海燕梁间语，直看湖帆镜里行。
四壁惊风弦索响，千林修竹簟纹明。令人却忆王车骑，更觉西山爽气横。

有感（王冕）
三春多是雨，四月不闻雷。尽道龙宫闷，谁掀蛰户开？
郊原丰草木，城郭满蒿莱。我老为时虑，无言思欲哀。

虎丘寺看妓人走马（王稚登）
骏马龙驹种，佳人燕子身。驰驱下夕坂，险绝太惊人。
血是蹄间汗，香为鬓里尘。解鞍慵不语，游子替伤神。

登谢惕斋处处台（叶春芳）
清时谁信有遗才，卜筑幽居处处台。变态风云难点缀，忘机鸥鸟任徘徊。
诗从象岭千峰出，花向丰湖十里开。堪笑西湖老居士，谈玄讲易也时来。

立春日赐百官春饼（申时行）
紫宸朝罢听传餐，玉饵琼肴出大官。斋日未成三爵礼，早春先试五辛盘。
回风入仗旌旗暖，融雪当筵七箸寒。调鼎十年空伴食，君恩一饭报犹难。

挽戴南湾（任效）
有美人兮骨已仙，南湾渔舍尚依然。春风竹坞閒棋局，夜月螺洲冷钓船。
诗礼家声乡邑重，箕裘事业子孙传。忍从埋玉山前过，落木潇潇怨杜鹃。

纳凉（朱希晦）
无事解衣坐，超然心境空。深林翳炎日，万壑来天风。
间停白羽扇，试拂朱丝桐。醉罢不知夕，月生沧海东。

庐山诗（朱元璋）
庐山竹影几千秋，云锁高峰水自流。万里长江飘玉带，一轮明月滚金球。
路遥西北三千界，势压东南百万州。美景一时观不尽，天缘有份再来游。

绝句（朱岐凤）
江面微风泻浪开，鸟声啼过钓鱼台。暖雨故作桃花雨，一片阴从柳来。

秋日百谷以其群从见存把扇对酒漫赋寄怀（邢侗）
爱弟邻庄意气雄，托将书札及秋风。乍抛渔猎游初薄，才隔池塘梦已工。
狼籍素纨霜杵色，绸缪香露菊花丛。相看两地成追忆，练影云封入望同。

减字木兰花（阮大铖）
春光渐老，流莺不管人烦恼。细雨窗纱，深巷清晨卖杏花。
眉峰双蹙，画中有个人如玉。小立檐前，待燕归来始下帘。

城边柳条（吴克恭）
城边柳条春意动，近者力至复低垂。须令傍水留披拂，不独撩人管别离。
过月即看邻绮树，卜巢还许借黄鹂。荒州物色犹如此，若在御沟应更奇。

晓立（吴与弼）
灵台清晓玉无瑕，独立东风玩物华。春气夜来深几许，小桃又放两三花。

青楼曲（吴文泰）
青楼少妇悬明榼，软金刺绣罗衣裳。纤歌宛转声绕梁，围屏狎坐飞琼觞。
流苏锦帐双鸳鸯，梦魂醉入温柔乡。东风破暖吹红香，落花点点更漏长。
游丝飞絮春茫茫，柔肠一寸生秋霜。吴山青青江水绿，燕语莺啼空断肠。

一轮明月满乾坤（吴承恩）
十里长亭无客走，九重天上现星辰。八河船只皆收港，七千州县尽关门。
六宫五府回官宰，四海三江罢钓纶。两座楼头钟鼓响，一轮明月满乾坤。

次韵时旸对雨喜晴（吴宽）
飒飒复霏霏，清晨坐掩扉。短篱垂豆角，破壁上苔衣。
润觉琴声缓，凉惊酒力微。客楼诗句满，未许沈郎肥。

左虞醉卧小斋漫赠（吴履谦）
尔汝穷交密，寒暄逆旅深。鹖冠全白发，骏骨几黄金。
对酒那无颂，看云孰有心。钓竿持欲赠，烟水五湖浔。

靳庄行（吕坤）
长清六月才禾黍，大家小家愁无雨。草根挑尽木如冬，又见探雏啖野鼠。
沙中稚子哭欲绝，阿爷卧路不能语。三年长饿一息在，那复余情念儿女。
破屋一叟捣榆皮，我问捣之欲何为？土性多沉糠性浮，榆末和之可为糜。
极知强活能几时，暂于肠胃勉撑持。妻子填壑老我存，死者长乐生者饥。
恸哭无声但有泪，瘦骨令人摧肝脾。道旁一庙有神坐，黄金为身受香火。

秋日怀兄弟（宋克）
秋至忆兄弟，萧萧木落初。如何去乡国，不见有音书。
漂泊全无定，存亡半是虚。风尘几时靖，还似昔同居。

思美诗十首（宋应星）
闻道西方有美人，大圆清淑幻成身。容华婥约仙山质，德性温良葛氏民。
著作功高天不夜，应酬气爽日长春。却怜俗骨烦陶冶，宁惜蒙淄混世尘。

寓白沙公馆阻海寇四日风利渡海次日抵英利遇陈自所同宿驿西偏（李一夔）
怀归每恨到家迟，迟速乾坤自有期。孤馆天留三日榻，片时风利一帆飞。
长途有分从羸马，薄酒无钱任典衣。旧话喜逢贤太守，不妨萍迹驿前扉。

留都偕同年游宏济寺迟王任庵不至（李元弼）
閒来结驷扣禅扉，才到江头重振衣。为爱高僧花径扫，却怜王子剡舟迟。
千峰落木凌空下，万壑晴云入望飞。倦倚危栏遥极目，可堪羁思正依依。

与顾天锡夜话和留别韵（李东阳）
路转三湘去更深，潞河西岸浙东浔。潜鳞自足波涛地，别马长怀秣饲心。
湘女庙前山似黛，柳公亭下石如林。征科亦是公家事，民力江南恐未禁。

秋前约近城凤里到周子竹园（李贽）
竹径来三友，清幽半在君。抛书为对客，把酒好论文。
青苔过雨后，独鹤向人群。携手欲同去，相看日未曛。

郊坛值雪（李梦阳）
凤辇连宵发，鸡鸣雪满畿。严随黄钺至，清绕翠华飞。
伏谒深沾佩，朝回半湿衣。悬知清切地，冲默迓天威。

内兄来自松江留宿鸡鸣山舍（李舜臣）
一别清扬那更攀，相思只上对门山。山中乱木愁仍剧，海上归云梦几还。
自尔惊人生白发，聊因为客慰离颜。一尊虽复同明月，恐是来朝东出关。

登源越国祖庙（汪时中）
四方骚乱六州安，锦缆云帆去不还。龙剑占星狼鬣静，角弓换月虎牙闲。
东行窦使书初献，西向秦庭泪易潸。高冢麒麟碑碣在，唐陵隋寝草斑斑。

送人归秦州（沈周）
江城十月风凄凄，客子告我归关西。长途短日双泪落，苦忆妻孥惊鼓鼙。
延安绥德边报急，秦州在陷家当失。黄河冻合胡马健，倏来度冰如踏石。
奈何主将与监军，玩寇自顾舟中敌。驻兵无常惑饷道，远输岂顾烦民力。
刍辋计万不计千，骡驼不足不得前。委山积云两遭烬，旋买一束银三钱。
官司敛价挞闾里，妇女唬咷脱簪珥。役穷财竭心易失，衅端恐在萧墙里。
杞人闻之搔白头，落日倚襟江上楼。呜呼韩范不复作，极目秦云空自忧。

除夕从子箕仲自燕回有作（沈明臣）
岁自今宵尽，人从万里归。凄凉存旧业，呜邑对春晖。
雨似添残泪，风将浣故衣。相看吾与汝，悲喜数年违。

俚言奉送大司徒白翁毕老先生昼锦（邵士逢）
黄阁勋名切上台，赤松何事早归来。东南不复烦筹箸，中外空瞻酌斗才。
手演一函充宦橐，望隆三锡动罘罳。它年屈指蒲轮诏，好向临淄绿野开。

瑞鹧鸪（京师妓）
少年曾侍汉梁王，濯锦江边醉几场。拂石坐来衫袖冷，踏花归去马蹄香。
当初酒盏宁辞满，今日闲愁不易当。暗想胜游还似梦，芙蓉城下水茫茫。

寄杨子东（周昉）
钱塘旧友知谁在，万里滇南见子东。夜市斗茶凉雨后，晴湖载酒夕阳中。
龙梭织锦翻新样，凤绣萦丝记旧工。不是吾侪不归去，六桥行处草茸茸。

读徐扶令和阮咏怀诗有作（屈大均）
大阮风流若有神，咏怀诗好见天真。啸声自可无鸾凤，名饮繇来属大人。
千载竹林谁复起，一时龙性汝难驯。莫教礼法还疏短，吾党文章贵大醇。

梅都尉园看竹（林登秀）
人去秦台竹尚青，四时疑有彩云停。霜中节凛孤臣操，地下根分贵主灵。
三径阴森连旧阙，半溪烟雨暗荒亭。孤枝为染虹桥血，化碧竿头似有腥。

首春次安肃（茅坤）
山城喧社鼓，游冶属芳晨。陌上探丸骑，林中射雉人。
年光浮绮吹，日气抱红尘。马首多春色，还怜旅鬓新。

短歌行赠武河汤将军擢镇狼山（俞大猷）
蛟川见君蛩然喜，虎须猿臂一男子。三尺雕弓丈八矛，目底倭奴若蚍蚁。
一笑遂为莫逆交，剖心相示寄生死。君战蛟川北，我战东海东。
君骑五龙马，我控连钱骢。时时戈艇载左馘，岁岁献俘满千百。
功高身危古则然，谗口真能变白黑。赭衣关木为君冤，君自从容如宿昔。
顾我无几亦对簿，狱中悲喜见颜色。君相圣明日月悬，谗者亦顾傍人言。
贷勋使过盛世事，威弧依旧上戎轩。君今耀镇狼山曲，云龙何处更相逐。
春风离樽不可携，短歌遥赠亦自勖。与君堕地岂偶然，许大乾坤着两足。
一度男儿无两身，担荷纲常忧覆泬。皓首期君共努力，秋棋胜着在残局。
燕然山上石岩岩，堪嗟近代无人涘。与君相期瀚海间，回看北斗在南关。
功成拂袖谢明主，不然带砺侯王亦等闲。

转应曲（姚广孝）
斜日，斜日，门外马蹄声疾。林栖鸟尽飞还，霞彩红衔远山。
山远，山远，莫怪行人归晚。

戊辰春日有怀白阳毕老公祖（姚履素）
毕公事业耀三宸，忽厌风尘乞此身。竹叶江湖渔艇夜，梅花烟雨芰裳新。
岱宗山色朝生翠，渤海波光远媚人。记得为郎同舍日，燕台挥麈白云春。

师泉井赞（施琅）
海岛已无泉，三军几断烟。贞诚虔拜祷，汲引任回旋。

娄江舟中述梦续事状（祝允明）
相慰华堂下，重逢草野中。涂鸦犹习幼，策马拯涂穷。
恩爱千年定，精诚一刻通。直能呼共老，天壤有移鸿。

一剪梅 秋感（胡文焕）
云叶银床落井柯，望断关河，肠断关河。年华冉冉去如梭，秋影婆娑，鬓影婆娑。
越女含情竹上歌，娇敛双蛾，愁敛双蛾。芭蕉冷语咽声多，客里风波，梦里风波。

答李惟寅病中见寄（胡应麟）
岂是趋朝懒，风尘损壮颜。闭门芳草合，高枕白云闲。
柳色溪南棹，莺声郭外山。遥怜作赋客，魂梦屡跻扳。

春晚喜晴（胡宗仁）
高树风疏欲散阴，坐来爽气渐能深。渚云乍去犹拖水，山月初生不过林。
有鹤日闲眠古石，无人时到抱清琴。明朝双屐寻芳去，花坞乘春看翠岑。

閒居即事（胡居仁）
虚堂村落里，环堵任萧然。细草连阶石，香茶煮涧泉。
青山朝过雨，绿树晚含烟。日用无馀事，工夫付简编。

卧病省署作（胡直）
掩阁乌同寂，升堂鹤共迟。乱花封印箧，飞鸟掣文移。
公事痴能了，阴符懒未窥。散衙饶暇日，春院绿阴滋。

送梅主簿子马之长沙得深字（胡潜）
忆子脂车久，淹留乃至今。离情吴市酒，秋色楚臣心。
傲逐世途减，贫怜宦后深。襄阳问耆旧，挥手岘山岑。

薜兵宪宴寄谢（伦文叙）
轻薰晴旭满前楹，绮席金尊缱绻情。啼鸟当庭呼吏散，名花入座近人清。
孟尝门下三千客，范老胸中百万兵。别后相思寄江水，殷勤一为到虔城。

偶题示虎凤二稚（唐桂芳）
作客三千里，明年六十翁。传家无长物，到老得诗穷。
种杏添新蕊，移松长旧丛。閒中参妙理，一一领春风。

禁中遇雨（唐顺之）
紫阁肃阴阴，重门寒意深。忽看百里雾，来作九秋霖。
洒道先清跸，沾花度禁林。楯郎方夹陛，雨立湿衣簪。

春日写怀（唐寅）
新春踪迹转飘蓬，多在莺花野寺中。昨日醉连今日醉，试灯风接落灯风。
苦拈险韵邀僧和，暖簇薰笼与妓烘。寄问社中诸好友，心情可与我相同。

阙题（夏九畴）
閒泛轻舟溯峡隈，杖藜扶我上云台。青山不解因时变，白鸟无心任浪催。
客为探幽云外去，僧缘乞食月明回。浮生自许耽丘壑，潦倒溪亭浊酒杯。

秋日避难疁东柬智含（夏完淳）
昨夜秋风起洞庭，三山落木晓风轻。亲朋相态浑如梦，湖海生涯敢独醒。
我已无家随汗漫，知君愁坐独俜伶。故人频洒河桥泪，南国招魂感鹡鸰。

凤凰台（夏侯泰）
数百年间彩凤来，只今山下有荒台。梧桐叶落苍筠老，春雨年年长绿苔。

雪夜召诣高玄殿（夏言）
迎和门外据雕鞍，玉蝀桥头度石栏。琪树琼林春色静，瑶台银阙夜光寒。
炉香缥缈高玄殿，宫烛荧煌太乙坛。白首岂期天上景，朱衣仍得雪中看。

次韵鹿干岳（孙奇逢）
高风当日几相寻，并见攀条赠友吟。方恨偷儿疑鬼物，宁知天籁寄人心。
世殊不异山阳笛，志在依然流水琴。闻道奚囊投烈焰，记来只字抵千金。

春怀（孙承宗）
边城灯火净胡笳，擐甲谁堪问室家。南北汛头重夹寨，东西河口对浮槎。
霜凋木叶清威远，日压扶桑映觉华。却羡庭松饶古意，虬枝不下暮栖鸦。

千秋岁（徐有贞）
引风搅柳丝，雨揉花缬，蚤过了清明时节。新来燕子语何多，老去莺花飞未歇。
秋千院，蹴鞠场，人踪绝。
踏青拾翠都休说，是谁马走章台雪，是谁箫弄秦楼月。
从前已是无情绪，可奈而今更离别。一回头，人千里，肠百结。

瓜洲风雨不克渡江（徐阶）
未遂归来愿，空惊岁月奔。布帆三日雨，茅屋数家村。
山气遥连海，江声近在门。无缘得飞渡，东望欲消魂。

哭静闻禅侣（徐宏祖）
客里仍离病里人，别时还忆昔时身。死生忽地分今日，聚散经年共此晨。
发足已拌随壑转，到头空唤过河频。半生瓢饮千山屐，断送枯骸瘴海滨。

舍利塔诗（徐汝栻）
佛老尘音杳莫扳，空馀一塔倚云间。不知当日遨游者，几见灵光照此山。

秋气篇（徐祯卿）
边城秋气肃，夜惨角声长。废草烟中绿，寒云塞上黄。
万里警烽火，十载忆河梁。闻砧俱掩泣，见月共愁乡。
亦有观津妇，仍闻洛下妆。啼粉生阴藓，孤衾恋故香。
当窗工织素，织指怯缝裳。络纬萧萧雨，蒹葭夜夜霜。
镜尘深一尺，书泪漫千行。妾心岂畏晚，思君诚可伤。

淮阴侯祠（徐渭）
荒祠几树垂枯枣，黄泥落尽朱旗纛。花桐漆粉缀须眉，犹是登坛人未老。
半生作计在鱼边，才得河堤老妇怜。谁知一卷长竿去，唾取真王只五年。
暗中朱碧知谁是，浊水浑鱼每相似。当时密语向陈豨，更谁传向他人耳。
丈夫勋业何足有，为虏为王如反手。提取山河与别人，到头一镬悲烹狗。

赋绿珠得车字（时太初）
绿珠初嫁石崇家，细马轻驼七宝车。已用明珠为匼匝，更输白璧教琵琶。
日日东楼倾美酒，朝朝西苑看名花。只为恩深不相弃，还将玉体委尘沙。

菩萨蛮 答何用明（桂华）
帝城三月莺花绕，笙歌沸彻千家晓。半壁夕阳明，醉眠人未醒。
城头鸣画角，惊起南飞鹊。回首上林枝，行人肠断时。

读瞿存斋剪灯新话作歌（桂衡）
山阳才人畴与侣，开口为今阖为古。春以桃花染性情，秋将桂子熏言语。
感离抚遇心怦怦，道是无凭还有凭。沉沉帐里昼吹笛，煦煦窗前宵剪灯。
倏而晴兮倏而雨，悲欲啼兮喜欲舞。玉箫倚月吹凤凰，金栅和烟锁鹦鹉。
造化有迹尸者谁，一念才萌方寸移。善善恶恶苟无失，怪怪奇奇将有之。
丈夫未达虎为狗，濯足沧浪泥数斗。气寒骨耸铮有声，脱帻目光如电走。
道人青蛇天动摇，不斩寻常花月妖。茫茫尘海沤万点，落落云松酒半瓢。
世间万事幻泡尔，往往有情能不死。十二巫山谁道深，云母屏风薄如纸。
莺莺宅前芳草凄，燕燕楼中明月低。从来松柏有孤操，不独鸳鸯能并栖。
久在钱塘江上住，厌见潮来又潮去。燕子衔春几度回？断梦残红落何处？
还君此编长啸歌，便当酌以金叵罗。醉来呼枕睡一觉，高车驷马游南柯。

病中立秋（海瑞）
伏三初收展病扉，夜深风露湿霏微。碧梧巳应馀空落，大火新随斗柄飞。
燕倦客思违绿野，违花老欲褪红衣。玉箫万里堪肠断，何处沧洲映紫薇。

蒋墅晚发（袁中道）
宿病尘尘灭，新秋渐渐凉。月寒千亩湿，树暗几家藏。
近岫随烟没，良苗带水香。橹柔浑不住，梦里道朱方。

邮亭小餐（袁宏道）
独上长亭憩，溶溶水泊堤。庖人供薄饼，童子荐香梨。
朱鬣鱼三寸，白花酒半提。黄昏人欲去，窗外马频嘶。

秋闱赏月（袁崇焕）
战罢文场笔阵收，客途不觉过中秋。月明银汉三千界，歌碎金风十二楼。
竹叶喜添豪士志，桂花香插少年头。嫦娥必定知人意，不钥蟾宫任我游。

兼送沈嘉则游中原兼访戚将军（袁景休）
中原此去欲如何，把酒闻君慷慨歌。道上霜寒逢白雁，马前木落见黄河。
五陵烟雨秋难尽，三辅风云气尚多。记得少年曾学剑，壮心犹自忆廉颇。

高兴（郭奎）
湖海生平气，飘飘薄五陵。年华双短鬓，夜思一孤灯。
多病惭庄舄，相知忆李膺。星槎如可待，高兴有时乘。

寓滇阳寄京中友人（郭登）
霜重梧桐叶渐飞，浅黄欺绿上荷衣。鲈肥江上秋将晚，酒熟山中客未归。
乡梦夜长鸡唱早，故人书远雁来稀。黄花两负东篱约，空对西风赋《式微》。

悼姚广（都穆）
菼屋高吟兴浩然，六书精究到旁偏。横门溪水流呜咽，不见当年问字船。

秋夜旅怀（陈大纶）
客舍萧萧万木中，夜灯寥寂思何穷。少年同学将登相，并岁生人久作翁。
骥老未能消壮志，蓬飞不定怨秋风。凭谁为遣羁栖兴，独自悲歌倚剑雄。

遇桐城方密之于湖上归复相访赠之以诗（陈子龙）
仙才寂寞两悠悠，文苑荒凉尽古丘。汉体昔年称北地，楚风今日满南州。
可成雅乐张瑶海？且剩微辞戏玉楼。颇厌人间枯槁句，裁云剪月画三秋。

赠戴竹林（陈良弼）
玉井峰前种紫芝，日偕君子话襟期。身閒赢得心如水，岁晚宁辞鬓似丝。
架满琴书鸣夜烛，庭森荆桂丽春晖。芹羹鲫脍葡萄酒，每向良朋一解颐。

摊破浣溪沙（陈继儒）
蜂欲分衙燕补巢，阴阴落叶遍江皋。一阵窗前风雨到，打芭蕉。
惊起幽人初睡午，茶烟缭绕出花梢。有个客来琴在背，度红桥。

陈冕来游白沙至仰船江遇石尤风舟覆（陈献章）
中流几覆程夫子，何况白沙门下人。贤辈何曾负天道，老夫正自怪江神。
仁义几回惊阔论，利名何处不通津。祗应归拜庭闱日，弃置艰难不肯陈。

金缕曲 用陈同甫韵志感（高宇泰）
世事何堪说。叹而今、龙蛇浩劫，粘胶缠葛。试问百年能有几，渐看满头堆雪。
早销尽、冲冠旧发。撒手急归茅屋底，且商量、好度闲风月。
吾与也，点之瑟。
从兹显晦行藏别。问余生、山樵野牧，尚堪作合。卖卜补锅无不可，剩有凌兢瘦骨。
望前路、危冈高绝。一片雄心谁识取，倩笛声、吹彻仙家铁。
应不免，石为裂。

步至东皋（高启）
斜日半川明，幽人每独行。愁怀逢暮惨，诗意入秋清。
鸟啄枯杨碎，虫悬落叶轻。如何得归后，犹似客中情。

天仙子 读书（高濂）
芸阁牙签散几筵。残灯夜雨竹炉边。坐来心到几千年。
怜雪案，叹韦编。残卷生平未了缘。

谪居（高攀龙）
自昔悲羁旅，局促讵非迷。丈夫志四方，高楼岂荆扉。
昭旷苟在怀，凭运与委蛇。岭海何必恶，四时有丹荑。
我来一甲子，即事多所怡。华馆绝尘鞅，水木澹幽姿。
好鸟时一鸣，静蕴流天机。纵心八极外，蛰心在几微。
历览千古书，此理不吾欺。被服诚无斁，真赏欣自如。
持此以永念，可用忘栖迟。自非高堂恋，鹿门乃在兹。

端溪夜月（张汝秀）
惟爱端溪景最幽，一泓光澈玉壶秋。徘徊云影连霄汉，滉漾银河浸斗牛。
玉兔倒涵山色净，晴川清蘸水晶浮。金波皎皎溪澄彻，偏称骚人夜唱酬。

枣骝（张居正）
紫骝马，金络月。朝刷燕，晡秣越。俶傥精权奇，超骧走灭没。
当年万马尽腾空，就中紫骝尤最雄。战罢不知身着箭，飞来祇觉足生风。
北风猎猎吹原野，长河水澌血流赭。谁言百万倒戈中，犹有弯弧射钩者。

玛瑙寺长鸣钟（张岱）
女娲炼石如炼铜，铸出梵王千斛钟。仆夫泉清洗刷早，半是顽铜半玛瑙。
锤金琢玉昆吾刀，盘旋钟纽走蒲牢。十万八千法华字，金刚般若居其次。
贝叶灵文满背腹，一声撞破莲花狱。万鬼桁杨暂脱离，不愁漏尽啼荒鸡。
昼夜百刻三千杵，菩萨慈悲泪如雨。森罗殿前免刑戮，恶鬼狰狞齐退役。
一击渊渊大地惊，青莲字字有潮音。特为众生解冤结，共听毗庐广长舌。
敢言佛说尽荒唐，劳我阇黎日夜忙。安得成汤开一面，吉网罗钳都不见。

部兵戍蓟（戚继光）
叱马过幽州，横行北海头。朔风喧露鼓，飞电激蛇矛。
奋臂千山振，英声百战留。天威扬万里，不必侈封侯。

小寒食（梅鼎祚）
客边寒食似来朝，游兴今年觉尽消。逆浪相邀湖上楫，卖饧何处市中箫。
故山草长迷新鬼，别院花闲伴阿娇。为问前期知近在，春风春雨更迢迢。

福安院同慧生闲步（盛时泰）
玄晖曾弭节，太白亦题诗。京邑非前事，新林似往时。
山深秋气重，谷远罄声迟。不为逢支遁，幽怀孰与期。

晚次安南吕块站（许天锡）
琼云归路正匆匆，十里官亭坐晚风。何事最关孤客思，数声啼鸟木绵红。

祠部五台陆公请告归省却寄（彭年）
欲事空王赋遂初，道心如水净涵虚。归航更挟浮杯侣，轻橐惟装译贝书。
带月携琴投野寺，乘风看竹访幽居。秋蔬春茗供谈笑，谢客高情白社余。

浣溪沙途次有感（彭绍贤）
晓发离亭春日迟，暖风阵阵弄游丝。嫩黄吹上去年枝。
别恨陡随芳草远，归心先被杜鹃知。落花无赖点征衣。

过严子陵祠（湛若水）
吾慕严先生，殊非巢许徒。出处似合道，为义匪为高。
宾友分已定，从官何乃劳。展足卧故人，故态知狂奴。
欠伸动天象，况乃人主乎。惜哉帝王真，大老归江湖。
孰谓天地量，徒见客星孤。公卿满汉庭，纷纷索谶图。

秋发庾岭（汤显祖）
枫叶沾秋影，凉蝉隐夕晖。梧云初暗露，花露欲霏微。
岭色随行棹，江光满客衣。徘徊今夜月，孤鹤正南飞。

石鼓歌 阁试（焦竑）
周原石鼓奇且綍，几年踪迹沈蓬莱。世遥几得睹拓本，残章断碣如琼瑰。
何人辇载逾千里，至今照耀黄金台。河倾昆仑势曲折，雪压泰华高崔巍。
蔡邕嵇康那足数，石经奔走洪都侪。回思共和历隋代，披荒斫古其谁哉。
天昏地惨鬼夜哭，至宝欲出风云埋。韩韦博雅始一识，郑向搜索穷山隈。
四百六字传青简，二千余载开苍苔。龙画旁分爪蟠互，虫书深刻神剪裁。
求致太学竟不果，凤翔落莫空山崖。皇明文物迈前古，冲融雅颂相沿洄。
辟雍横陈杂睟赩，庙堂胪列参樽罍。想见周王盛羽猎，从臣撰述皆奇才。
声诗炳蔚垂日月，雕镂宛转回云雷。之罘山泐迹半扫，汉水鼎沈名已灰。
岂知籀往迹自在，摩挲细读如谈诙。近传岣嵝碑更伟，青字赤石巨以魁。
宣王雄俊神禹智，何异鼻祖于云来。神物出没两不偶，昔何掩翳今昭回。
安得移之置一处，拿龙披凤心眼开。春风却立读万过，咎繇吉甫亲追陪。
呜呼！咎繇吉甫常追陪。

卖花吟（程节）
妆罢幽闺坐，门前叫卖花。春光用钱买，那得到贫家。

中伏日西风大作三日昼寒太守李昂重建（程敏政）
暑气方全盛，秋风忽大来。庭柯雕翠色，书案积黄埃。
病欲披新絮，愁思拨旧醅。遥知田舍子，心事又成灰。

长安冬至（董其昌）
子月风光雪后看，新阳一缕动长安。禁钟乍应云门曲，宫树先驱黍谷寒。
台上书祥传太史，斋居问礼向祠官。纷纷双阙鸣珂下，未觉玄关闭独难。

无题（冯小青）
冷雨幽窗不可听，挑灯闲看牡丹亭。人间亦有痴于我，岂独伤心是小青！

满庭芳 吴江舟中读雪堂新诗寄钱尔斐（黄道周）
大研停书，谁似尔，玄徽高寄。把银河曳练，宝幢涌地。
青鸟衔笺来阆苑，朱鱼结佩传仙字。忆长干、小巷驻霜蹄，曾摇辔。
早无意，搴赤帜。慵开眼，翻金匮。但谢安高卧，灌夫直视。
且喜榻穿身尚健，从知韦绝心逾细。更钓鳌、海上瞰沧洲，调香饵。

新开学前南门（黄履谦）
千年文运自今开，端赖贤侯济世才。雨雪飘飘几扑面，晴阳杲杲彻纤埃。
含风芹藻呈天巧，得露鲲鹏出地雷。异日登临瞻瑞气，贞珉回看更崔巍。

将至凉州（杨一清）
雉堞连云十里城，将臣开府此屯兵。山连虎阵千年固，地接龙沙一掌平。
塞上马嘶春草绿，村中人和凯歌声。只因边徼无烽火，忘却关山是远行。

闻角（杨士奇）
风静周庐夕，营门角起愁。不须三弄彻，对月泪先流。
杨柳飘还合，梅花落未休。乡心已无限，况复在边州。

送周少宰秦府分封（杨廷和）
少宰分封出御批，二函新册烂金泥。恩波入渭天潢近，使节临关华岳低。
铨事暂辞流内外，民风兼问陕东西。肩舆不觉驱驰倦，余兴犹能及品题。

和商中丞狱中生瓜（杨继盛）
天意昭殊节，犴庭产异瓜。可怜成落寞，徒自吐英华。
疏蔓牵瑶草，幽香杂瑞花。苍生悬望切，何事思烟霞。

晨发高峣柬丘月渚杨墨池（杨慎）
荒鸡嗥西邻，海霞射东壁。又携孤剑征，去作点苍客。
高峣亦吾庐，安宁亦予宅。屏居三十年，宛如故乡陌。
飞屐频登临，披衣数晨夕。别离今几时，重到感畴昔。
儿童已长成，宾从尽衰白。联榻情绸缪，晤语慰衰瘠。
此行拟何为，筋力疲疆场。少城云思纷，江阳春梦积。
一身四处家，浮生百龄迫。请为劳者歌，歌罢转愁剧。

至钟离发书寄婉素（杨基）
漂泊嗟吾远，支吾赖汝贤。老亲思馔肉，痴女忆衣绵。
刀尺砧声里，灯花笑影边。聊将千里梦，持送到金川。

送刘绣衣按交（解缙）
虬髯白舄绣衣郎，骢马南巡古越裳。城郭新开秦郡县，山河元是汉金汤。
天连铜柱蛮烟黑，地接朱崖海气黄。莫说炎荒冰雪少，须令六月见飞霜。

辱张侯以长句送归清晖轩小隐勉尔奉酬颇深劝驾（僧真弘）
张侯久发空门心，肘后掷去累累金。自是人间不得意，却来方外寻知音。
常住楞伽山一坞，不远城郭犹尘土。望见尧峰霄汉间，紫芝黄鹤谁为伍。
同蜡登山屐两双，重开绝壁云中窗。宰官不现当年相，居士从知旧姓庞。
负米捐金良不惜，剪拂孤松挂孤锡。巑岏凿构无数椽，丹青薜荔空山寂。
孔雀函前照慧灯，宝云泉水清如冰。出世住世俱称佛，无发有发同为僧。
支郎室里天花积，虚席淹留谢安石。远公开社白莲上，醍醐独设陶元亮。
张侯知识非常人，建得功名谁是真。不如精进山中业，或能一悟超千春。

安宁寨晓发（赵完璧）
微雨晓初霁，扬帆亦快哉。轻风疏柳下，晴景断崖开。
帘影青山过，潮声雪浪回。凭虚来浩渺，顿觉出烦埃。

遇雨（赵崇信）
戍角声悲已十年，客心闻战益凄然。小溪积雨倾湓下，不为蛮方洗瘴烟。

题白沙翠竹（赵撝谦）
沙汀沙白白如银，竹村竹翠翠如云。鹡鸰拂羽春晖动，鸑鷟来仪月夜闻。
中有人居杜工部，岂无字拟王右军。角巾来往共谈笑，便是浣花溪上邻。

复台（郑成功）
开辟荆榛逐荷夷，十年始克复先基。田横尚有三千客，茹苦间关不忍离。

凤台凉月（郑质夫）
练江萧洒净环城，凤去台空月自明。登览每乘秋日霁，咏歌常揖晚风清。
香消篆火添云母，露湿琴书泻水晶。归客满身花竹影，恍疑人世是蓬瀛。

山居即事（刘宗周）
病躯三月裌衣寒，高卧袁安带雪看。春到落花风细细，晓披仙药露漫漫。
穷探幽胜凭藜杖，自数行藏付鹖冠。吾道只今输陋巷，息肩应指白云端。

夜坐寄怀（卢象升）
买山而隐乃无钱，富可求乎请执鞭。六载从官仍四壁，八年叨第也三迁。
高张白眼惭时态，细检青箱忆旧毡。夜告自堪苍冥对，天空灵物亦依然。

春江待渡应制（戴次冑）
绿杨芳草马频嘶，担重奚奴举步迟。小艇不来春水急，沙头独立已多时。

江行俳体（钟惺）
巴舷吴榜簇江干，市侩村倡半倚滩。系籍惯豗乡阀阅，投单例办敝衣冠。
女儿编竹成长缆，乞子施竿觅剩盘。小釜群炊如候代，奚奴亭午未朝餐。

小屯（归有光）
小屯不知名，土屋十数家。少妇时出汲，黄沙没弓鞋。

读易（严嵩）
径转频移柳，斋荒自补茅。过从无俗客，迂僻少深交。
先雨鹳鸣垤，知风鹊构巢。行藏吾已任，莫问易中爻。

长桥（苏大年）
绿阴高树映清潭，一舸夷犹酒半酣。最爱西城城下路，长桥烟雨似江南。

将入匡庐留别诸同学（释今印）
自昔无家受馆餐，如今行脚不为难。身如落叶东西泊，心共浮云淡泊安。
芳草有情遮远道，麻衣无泪别江干。十年始醒溪山梦，斗觉辞君两胁寒。

庐山石门隐居（憨山）
万仞香炉峰，一派九江水。水上出青莲，人在莲花里。

留隍道中（丁日昌）
肩舆远出画桥西，密密人家傍柳堤。一路山光迎客笑，半林鸠鸟背人啼。
园蔬破甲香犹湿，野笋添丁绿未齐。自笑劳劳缘底事，浮生镇日寄轮蹄。

自灌县勘都江堰还成都道中书所见（丁宝桢）
去日谷栖田，来时草履屋。岁功已告成，农事应休沐。
侵晨度陌阡，翻犁听叱犊。偶问田间人，胡为日驰逐。
答言霜降逾，播谷兼种菽。天时不可留，人工应求速。
逸居虽足思，妻子安所畜。吾侪终岁劳，有秋便云福。
我闻语未终，私心如转轴。力穑如此勤，犹恐缺饘粥。
念彼城市民，坐饱太仓粟。彼虽前生缘，酖毒已暗伏。
试看转瞬间，饥饿满沟渎。

乙卯春题书雪堂（于成龙）
竹笋才生黄犊角，蕨芽初放小儿拳。试寻野菜和香饭，便是黄州二月天。

秦系山房（于敏中）
春山寂寂洞天幽，闻有高人此地留。一夜桃花新涨急，石池犹认墨花浮。

过开山庙（允礽）
东去指徂徕，巡行亦壮哉。人从千嶂度，路想五丁开。
云气连秦观，烟光接汉台。春阴岚翠润，溪转径迂回。

拜明孝陵（孔尚任）
宋寝齐陵尽野莎，英雄有恨欲如何。宝城石坏狐巢大，龙座金消蝠粪多。
瞻像犹惊神猛气，禁樵浑仗帝恩波。萧条异代微臣泪，无故秋风洒玉河。

过燕子矶游永济寺偶用壁间韵留赠默默上人（尹继善）
每过云蓝便系船，非关前路受风偏。秋残野岸丹枫冷，水落空江翠壁悬。
月色微茫僧入定，钟声断续客初眠。回思十七年来事，似与名山有宿缘。

河传（文廷式）
宵静。灯烬。月临窗。瓜架虫声送凉。怨君忆君清漏长。
罗裳。近来销旧香。
锦字书成情默默。亲手织。要胜春花色。茧多丝，柳多枝。
罘罳。晓风千里吹。

浦口（方士鼐）
屈指金陵路，驰驱二十秋。山光看不足，暑气未全收。
旅梦惊黄叶，虚名误白头。乘风挂帆去，卧听大江流。

楼暄（方孝标）
邻园远岫列平原，争带晴光拥筚门。镇日窗凝春气满，小楼人重夕阳温。
吟声金石高能出，世面风霜静者尊。知是天心怜范叔，绨袍尽典不须论。

陶渊明（方苞）
陶潜经世人，志不关沮溺。观其咏春蚕，自视侪禹稷。
东皋日荷锄，忧勤同运甓。春风沂水情，孔颜宜命席。

春日（毛启凤）
梅梢月上影重重，春暖贪眠意更慵。倚枕不知天渐晓，忽闻山寺数声钟。

清流关谒关将军祠（毛奇龄）
夫子汾川秀，风流世所师。关山萦峻岭，镫火照神祠。
集木鸦飞后，垂堂虎卧时。同为亡命客，下马一相思。

冶春（王士祯）
今有东风太狡狯，弄晴作雨遣春来。江梅一夜落红雪，便有夭桃无数开。

过耒阳有怀杜工部（王先谦）
自古湖南地，难招旅客魂。渔歌屈颜悴，《鵩赋》贾声吞。
抑郁忧时老，潺湲伏枕痕。当年下巴蜀，何苦向湘沅。
罕见亲知面，徒抛肺腑言。蓬蒿辞朗照，杯炙落尘喧。
淼淼衡阳去，依依郴岸昏。聂贤空接待，崔舅谬温存。
实谶湖边旐，虚谋汉上园。厄深千载恸，道屈百家尊。
舟子传疑墓，诗翁问旧村。公真悬日月，我亦走乾坤。
浦树思依倚，滩流有愤冤。篇章极冥契，飘泊共谁论。

河间道中遇雷雨作（王念孙）
连山走云气，掣电相追飞。风吹白草短，雨卷黄埃来。
霹雳迸我前，嵯峨为之隳。驱车石梁下，惝恍精魄迷。
漠漠斗神鬼，惨惨横蛟螭。腾翻曜躔坼，陟落银潢低。
苍昊不可仰，孤光激轮啼。百谷同一声，下上争喧豗。
移时吐羲魄，斜曛暄湿衣。长虹驰远景，飞挂荒城西。
行行日已暮，仆马同疲饥。谢尔朱门子，高堂戒勿垂。

夷陵远望（王鸣盛）
古戍标荆塞，危城见蜀津。云移三峡暮，江接百蛮春。
行役何时已，音书总未真。登楼欲有赋，感激独伤神。

怀化驿晚行（王思训）
阴逼千山暝，林深觅路遥。疏镫疑野戍，残雪辨危桥。
驿僻卒多悍，途长仆易骄。夜中搔短发，愧杀霍嫖姚。

庚戌除夕示影山侄（王宸）
莫嫌舟次逢除夕，少集宾朋兴亦嘉。一盏同添今夜酒，双镫已报隔年花。
岸边送腊闻传鼓，江上迎春望使车。惟忆永阳官阁里，相将弦管笑言哗。

普安观（王致礼）
攀枝踏石陟层巅，斗室悠然别有天。趺坐片时心顿静，世人漫道我逃禅。

故园（王铎）
转眼天寒气不齐，归心安敢说羁栖。故园墙北开梅蕊，几日河南罢鼓鼙。
邙岭扑天余石马，巩云裹雪暗龙溪。新兵闻道三秦胜，次第兴师扫蒺藜。

节妇郑氏诗（王敏政）
苦节高风重柏舟，輶轩问俗首先求。须眉长乐嗤青史，巾帼共姜壮海洲。
片石褒名扬矢志，一缣就地快同游。他年马鬣松阴满，应有鸳鸯泣上头。

同钱青在夜饮赋此赠别（王景琦）
青镫酒数巡，寒夜独相亲。以我无家客，逢君失路人。
吟魂消远道，坚骨鍊长贫。又逐征鸿去，轻车少住输。

扫花游 丰台菊花零落同槐卢粹父泥饮丛祠倚此索和（王鹏运）
弯环十八，是丹凤城西，卖花村路。旧游忆否。又苍烟偷换，秾春歌舞。
好约来迟，一片秋声在树。自凝伫。叹著意访秋，秋转无据。

题如此江山楼焚馀草（王瑶京）
文章标格两风流，怎禁声名满九州。高士原非才百里，完人别有业千秋。
簪缨难易林泉乐，著作真堪梨枣留。不是吾宗频击节，已闻异国散金求。

题陆卷阿濠梁秋水图（王澍）
蝴蝶春风梦，《濠梁秋水图》。谛观非外物，阿堵是真吾。
诗境通三昧，渔家共五湖。芦花已头白，林际鸟相呼。

戚武毅公宝刀歌谢莱阳徐明府桂宝同年（王懿荣）
昔年曾刻《南塘集》，今朝喜得戚家刀。刀轻如纸光如水，两行款识秋芒豪。
上镌万历十年字，是时公居蓟镇地。登州戚氏岳家军，铸刀初成姓为记。
忆昔浙闽与三边，公所到处皆凌烟。虏酒朔风不成醉，精神炯炯三百年。
几经流传济南驿，徐侯得之若拱壁。银函未改明时装，鸊鹈血染苔花碧。
我今持节过莱阳，下马直上徐侯堂。徐侯宝刀举相赠，知余团练兼御防。
千金挂树生不疑，楚弓楚得千古奇。即今防边无二义，关东诸将何离披。
北洋舟师更无论，一掷二千六百万。遂令穷岛逞天骄，海夹虾夷任滋蔓。
朝廷命我治乡兵，徐侯与我同岁生。俯仰东南天半壁，酒酣斫地泪纵横。

喜闻官军收复九江寄胡巡抚（王闿运）
喉舌通三省，脂膏尽五年。分忧群帅苦，闻喜万人传。
破竹成今日，栽瓜满废田。便应乘夏水，浩荡起戈船。

古诗（丘逢甲）
神鱼砀失水，跛鳖相瑕疵。威凤无桐巢，笼雀揶揄之。
按剑遭不平，慷然生古悲。苍茫自天意，窥者安能知？
我怀古达士，所履皆其夷。岂无非意干？飘风当坠枝。
偶然出游戏，播弄随纤儿。手抚铁如意，一笑方支颐。

薄暮（包世臣）
春风薄暮起，习习开罗衣。明月云间来，皎皎窥空帷。
感此不成寐，徘徊阶露滋。坐惜夭桃花，努力修荣姿。
佳人在远道，薄采将何时。愿因北风鸿，寄君迟暮思。

病中述怀（史筠）
病为愁侵无计舒，那堪一卧两旬馀。自来自去窗前月，相近相亲架上书。
奢望肯随梅冷淡，病躯却似竹空虚。倩人扶起临青镜，旧日形容竟不如。

宣统己酉范祠春祭纪事（叶昌炽）
异地重瞻高义园，忆持使节到邠原。堇荼不改沿陶穴，蘋藻毋忘报水源。
良相同朝惟富弼，霸才今日尽张元。裂冠毁冕嗟何有，礼教无逾视短垣。

癸巳燕台杂感（左宗棠）
西域环兵不计年，当时立国重开边。橐驼万里输官稻，沙碛千秋比石田。
置省尚烦他日策，兴屯宁费度支钱。将军莫更纾愁眼，生计中原亦可怜。

震居山访姚氏隐居喜晤苍碧陈山人（本照）
商阁层轩尽日开，秋风秋雨入帘来。仙家自有胡麻饭，公子何须竹叶杯。
对局无心闻鼓吹，看花随意破莓苔。共知良会诚难得，更上吴山第几回。

题李时勉诗笺（永瑆）
每抚诗笺感昔贤，墨痕满目意凄然。金瓜事惨洪熙世，木校身危正统年。
指鹿朝廷谁直道，多鱼将帅竟生还。诸生亦见何蕃辈，肯为孤臣伏阙前。

拟陈拾遗修竹篇（永瑢）
籦笼产终南，嶰壑亘深邃。湛露滋甘膏，流泉激清吹。
含气侪芸生，独秉造化粹，猗猗发崇标，垂条郁森萃。
风回玉戛音，云披色含翠。灵根待凤凰，空山辟魑魅。
昆仑万里远，圣世有嘉瑞。虚中抱宫商，《韶》、《咸》于以被。
当其植干时，坚贞有真意。松柏得其俦，桃李良自愧。
筱簜亦多材，效长终远致。缅彼有筠姿，风契结寤寐。

入川题壁（石达开）
大盗亦有道，诗书所不屑。黄金若粪土，肝胆硬如铁。
策马渡悬崖，弯弓射胡月。人头作酒杯，饮尽仇雠血。

崇庆牧常公殉节诗（仲贻桂）
书生报国重边疆，意气临戎转激昂。烈士曾闻裹马革，诗人合祀浣花堂。
丹心己向戈铦死，青史安知姓字香。此日九原料无恨，圣朝莫敢不来王。

赈灾（伊秉绶）
灌水入蚁穴，亦有芥渡升堂坳。二州五县民，安能悬耒三载冲波涛。
河伯不仁风伯怒，终朝噫气欲拔树。可怜树叶尽充粮，釜甑上屋舟入房。
房中白发翁与姥，恨非少壮能逃荒。一沾皇仁泪如雨，那得货布成酒浆。

长春书屋恭和高宗御题诗韵（载湉）
数笏立当户，苍然古色幽。琴书能养性，云水快迎眸。
懔懔承先训，孜孜勉自修。斜阳照林杪，小坐且句留。

今年春雨极多而吾乡水无储蓄四月中泄钱湖以种稻数日又竭有感而作（全祖望）
七乡旱泄钱湖水，三日俄成涸辙鱼。天帝似应怜瘠土，杞人空自念农书。
谁家闭籴思安枕，有吏催科尚满车。自古勤民在沟洫，长官何以奠句余。

题杨紫宸小照（年羹尧）
魍魅随身亦等闲，肩挑龙虎总徒然。只他一副超凡骨，不鍊金丹也是仙。

凤皇山吊宋故宫（朱骏声）
回首昆明已劫灰，湖山终古夕阳开。但教师捣黄龙去，那有江横白雁来。
宝气尽随妖雾散，风声犹送晚潮回。汴京宫阙同禾黍，南渡君臣尽可哀。

卢植墓（朱筠）
扶风经学授康成，别有卢君得更精。弟子终能蜀国王，先生早与董公争。
周身单帛仍埋骨，遣掾清醪漫辱名。后日纷纷祖勖偃，一官未觉北方荣。

红娘子（朱彝尊）
袖薄吹香过，发重萦鬟亸。压众风流，倾城色笑，趁时梳裹。
惯新诗咏罢少人知，一篇篇教和。
别泪看频堕，密约何曾果。七夕星河，中秋院落，上元灯火。
悔当时花月可怜宵，镇相逢闲坐。

感遇（朱鹤龄）
吾生本天植，廓然栖灵根。神明坐摇荡，遂与狂流奔。
风波得深警，万感寒心魂。贱贫生易达，寂寞吾道存。
庶几屏形累，出入无穷门。

祝英台近（朱祖谋）
烛花凉，炉穗重，妆面半帘记。罗扇恩疏，消得锦机字。
绝怜宽褪春衫，窄偎秋被，楚云重、梦扶不起。
酒边事。因甚一夕离悰，潘鬓竟星矣。相忆无凭，相怜又无计。
愿将心化圆冰，层层摺摺，照伊到、画屏山底。

夜泊话旧（行演）
曳衲西风古渡寒，一帆落日问惊湍。不愁暝色横天外，为有钟声出树端。
相得自忘村野僻，频来转觉道情宽。当年禅学同烟水，更向镫前叙夙欢。

月夜拜滕文公庙（阮元）
停车滕国庙，寒月四更天。老屋镫昏壁，寒林霜化烟。
平原五十里，残碣一千年。愿与迂儒说，闲来试井田。

解嘲（何绍基）
沧海茫茫粒米身，摩夷何处问前因。梦从醒后方知幻，花到开时不算春。
看破浮云怜世味，生来瘦骨见天真。漫随摇曳东风里，一任垂杨冷笑人。

悲歌赠吴季子（吴伟业）
人生千里与万里，黯然销魂别而已。君独何为至于此，山非山兮水非水，生非生兮死非死。
十三学经并学史，生在江南长纨绮。词赋翩翩众莫比，白璧青蝇见排诋。
一朝束缚去，上书难自理。绝塞千里断行李，送吏泪不止，流人复何倚。
彼尚愁不归，我行定已矣。八月龙沙雪花起，橐驼垂腰马没耳。
白骨皑皑经战垒，黑河无船渡者几。前忧猛虎后苍兕，土穴偷生若蝼蚁。
大鱼如山不见尾，张鬐为风沫为雨，日月倒行入海底，白昼相逢半人鬼。
噫嘻乎悲哉！生男聪明慎莫喜，仓颉夜哭良有以，受患只从读书始，君不见，吴季子！

次韵和许涑文观察拟诸将（吴汝纶）
绝域归来更大何，办装未办口悬河。乘槎路远天忧大，缚马书来国论多。
一借荆州还岂易，尽抛瓯脱议尤讹。云蒸龙变归神略，回首沧溟久不波。

遗园（吴敬梓）
秋声何日到，残暑去天涯。鸦影梭烟树，松阴绘月阶。
病魔皆故物，诗境落孤怀。独倚危楼望，清光聚此斋。

见钓者（吕留良）
老渔倚桨黄芦根，细香和饵丝作纶。无边春水杳何处，日暮烟生知有人。
持竿终日无所得，白鹭衔鱼隔江食。风扫杨枝入钓船，满溪愁煞桃花色。
我来行吟一问之，太息老渔不解诗。我向君身觅佳句，君坐诗中自不知。

夜雨留方尔止宿次日将之宣州（宋琬）
相逢哆落木，此别叹流萤。偃蹇羞郎署，饥寒逐客星。
帘光摇竹翠，江雨带帆青。归日吾能待，新诗满敬亭。

清明前一日（李渔）
正当离乱世，莫说艳阳天。地冷易寒食，烽多难禁烟。
战场花是血，驿路柳为鞭。荒垄关山隔，凭谁寄纸钱？

入都（李鸿章）
频年伏枥向红尘，悔煞驹光二十春。马是出群休恋栈，燕辞故垒更图新。
遍交海内知名士，去访京师有道人。藉此可求文字益，胡为抑郁老吾身。

短至前四日自鸳湖旋里蒋杉亭仁荣招同崔莲舫舅氏德华许萸坪增曹篁坡钟暨令兄索梅熙鸿蔼人士燮集东野别墅分韵得欲字（李善兰）
终岁客邻郡，梦绕东山麓。言扫先人墓，归我山下屋。
故人喜余至，执手笑可掬。咄嗟具盘餐，香蒸新醅熟。
同社四五人，麇至不待速。略略酬寒暄，突栾坐幽筑。
是时雨新霁，六峰削寒玉。老树如枯僧，窥牖顶方秃。
杯行事真率，觞政删繁酷。双螯虽过时，鱼亦我所欲。
乡味况复佳，新齑配粳粥。纵谈杂谐庄，忽惊街鼓促。
欲去且复留，尽此几上烛。明日又他乡，回首烟波绿。

客散（汪中）
客散虚堂静，风帘倦不钩。松篁明夜月，枕簟入清秋。
亲老兼多病，身孤更远游。未应中宿鸟，相对尚啁啾。

送林惠常师南归（沈葆桢）
世变关心意不平，绛帏终夜侍谈兵。九重宵旰忧群盗，三窟经纶羡钜卿。
庙算即今容败将，天心终古爱苍生。底须惆怅江南路，百万黄巾识姓名。

夜月渡江（沈德潜）
万里金波照眼明，布帆十幅破空行。微茫欲没三山影，浩荡还流六代声。
水底鱼龙惊静夜，天边牛斗转深更。长风瞬息过京口，楚尾吴头无限情。

答若海病起之作（沈曾植）
吹尽东风江上村，刹幡心动不堪论。宵行齐鼠狸难捕，怪事巴蛇象可吞。
憔悴诗人依病榻，微茫易意筮归魂。无穷天地长勤客，目断秦东碣石门。

怀园秋兴（车万育）
爱与吾庐近，开扉步即舒。傍云朝选石，趁月夜摊书。
深树鸣蝉处，高楼过雨初。悲秋人已往，痛饮说三闾。

送王长子返白门长子旧镇闽留滞十六载矣（周亮工）
措足知何地，能归尚此身。花怜岭外杂，酒是故园醇。
飞絮茫无者，闲云亦有邻。去时城郭改，旧侣欲谁询。

念奴娇 秣陵吊古（屈大均）
萧条如此，更何须，苦忆江南佳丽。花柳何曾迷六代，只为春光能醉。
玉笛风朝，金笳霜夕，吹得天憔悴。秦淮波浅，忍含如许清泪。
任尔燕子无情，飞归旧国，又怎忘兴替。虎踞龙蟠那得久，莫又苍苍王气。
灵谷梅花，蒋山松树，未识何年岁。石人犹在，问君多少能记。

汤泉应制（明珠）
御天来凤辇，浴日启龙池。淑景黄图早，朝晖紫幄披。
落花萦采仗，初柳拂珠旗。野回纡皇览，銮停拥地祇。
翠岩深䆗窱，琼构郁参差。萝磴时留跸，松门不剪茨。
方塘含皎镜，文甃净涟漪。却望陵园近，弥深弓剑思。
山川开丽瞩，草木得华滋。豫悦千秋洽，阳和庶物宜。
每勤长乐养，独奏广微诗。溜暖春频驻，波暄律罢吹。
逾涯涵帝泽，曲逮被臣私。并命观温渚，相将陟涧湄。
气凝浆五色，味绝露三危。凛节何由度，恩光实在斯。
赤鳞游自异，锦雁饰奚为。瑞已徵灵液，祥应颂玉芝。
远侔尧德俭，只法禹宫卑。孝理能驯鹿，仁风遂化鸱。
抚躬多窃幸，好爵久相縻。喜共清泉挹，如从丹洞窥。
濯磨欣有赐，调燮愧无奇。愿托潺湲水，年年奉圣慈。

金缕曲 靖州道中，是张紫帆填此词见寄处，再次其韵（易顺鼎）
一入浮生界。问谁如青山无恙，白云无碍。十载歌离兼吊梦，宽尽沈家衣带。
把秋字心头遍画。我比斜阳行更远，奈寒鸦尚隔斜阳外。
还不了，蹇驴债。
天涯总是愁先在。感明朝坠鞭京洛，挂帆江海。沽酒离亭寻冷伴，惟有枫人红醉。
曾见否词仙墨洒。诗叶亲题何处寄，趁凉波早共湘川会。
教说与，定憔悴。

同籍有戍遣之事寄诗奉慰（杭世骏）
来日何当叹大难，生全须信主恩宽。三千碛道黄花古，一两轮啼素载寒。
去国定知无胜饯，破家岂为爱微官。东西南北惟君使，好作王程戴斗看。

白发词（林云铭）
星星白发，劝尔一杯酒。谁不知，壮盛后当衰朽。何劳一茎两茎，插标鬓右。
蜉蝣何夭，冥灵何寿。臭腐神奇，迭为居首。相传交股国，东有不死民。
吾将解吾舣，卜吾里，傲杀人间碌碌，等闲糠秕。任尔白如菅茅，黑如秬秠。
我只不对镜、不临水，本为愁中生，何事苦添愁。夜游秉烛无须问，莫使樽空惜杖头。

庚子岁暮杂感（林则徐）
此涕谁为设，多惭父老情。长红花尽袅，大白酒先倾。
早悟鸡虫失，毋劳燕蝠争。君看沧海使，频岁几回更。

直夜（林旭）
凤城六月微凉夜，省宿无眠思欲殚。月转觚棱成曙色，风摇烛影作清寒。
依违难述平生好，寂寞差欣咎眚宽。身锁千门心万里，清辉为照倚阑干。

生髑髅（林纾）
生髑髅，生髑髅，眶陷颐缩如狝猴。痰声来，嗽声续，黔到指头疲到足。
汗渍眉心泪注目，逆气辘轳转心腹。溺泄便溏沾被褥，明明有鬼加钳梏。
斗然眼见芙蓉膏，一时神妙穷秋毫。对灯抽吸才几转，意气直蹑青云高。
骤如危病脱，手足均灵活。问君乍奚啼，犹如地狱沈泥犁。
问君今奚笑，不图为乐如斯妙。烟瘾之苦说难了，纵情多半由年少。
或从夜话耽银灯，烧烟同卧谈兴增。或从春院讲酬应，到头善果菩提證。
或从醉后解宿醒，误却金刚不坏身。或从小病代方药，转教痼疾膏肓作。
凡此皆言受病始，再言收局难堪矣。富贵人居安乐窝，日斜未起如沈疴。
无论大事误军国，儿孙踵武将如何。何况寻常百姓家，那能馀身耽烟霞。
蓝缕求人人惊倒，时时注目如防盗。生路将穷死路来，手头已乏心头好。
计今惟有开烟局，烟归官卖加钳束。无奈官中重税金，祸根深陷牢人心。
寸心私祝戒烟会，救护神州休陆沈。

南浦 六月二十八日苇湾观荷同幼遐前辈（况周颐）
幽路入花天，闹红深、恰共中仙乘兴。花外小红亭，无人到、亭外绿荫千顷。
疏烟淡日，木兰愁绝馀香凝。惜起青黄憔悴叶，曾共袅婷窥影。
无边香色年年，算鸳鸯、惯识枝交蒂并。年少冶游心，飘零后、禁得万蝉悽哽。
欢娱谩省。碧云日暮颇黎冷。十二回阑肠断处，依约淩波来凭。

梦禅居士仿香光卷子（法式善）
好山何处无，妙笔不常有。偶然参画禅，万壑秋云走。
风霜老槠枥，烟翠饱菘韭。借问荷锄人，梅花栽几亩。

七绝（金圣叹）
天公丧母地丁忧，万里江山尽白头。明日太阳来作吊，家家檐下泪珠流。

怀张先辈幼持林居（金农）
十年焚轨卧林芿，深闭书堂少俗矜。收得此心如镇石，常时见面有寒冰。
空囊赵壹清无匹，一揖奚康懒未能。曾共春风三度醉，樱桃花下曳青藤。

何事（侯方域）
何事竟头白，青春一放翁。乾坤羞髀肉，日月误雕虫。
藜杖侵苔润，药栏啄鸟红。经年常晏起，非是避墙东。

项王墓（俞樾）
事去英雄此葬身，千秋过者尚悲辛。道旁气压秦皇帝，帐下情钟虞美人。
已掷头颅生赠客，还留魂魄死成神。彼苍原借驱除力，便道天亡亦是真。

和阮亭《秋柳》诗原韵（冒襄）
南浦西风合断魂，数枝清影立朱门。可知春去浑无迹，忽地霜来渐有痕。
家世凄凉灵武殿，腰肢憔悴莫愁村。曲中旧侣如相忆，急管哀筝与细论。

哭魏叔子（姜宸英）
苦节谁云不可贞，翠微山共首山清。更无安道能求死，只有韩康解避名。
远愧文章当缟纻，不教官爵累铭旌。临风一恸江天豁，未觉前贤愧后生。

初冬拜朱大司空墓感赋（查慎行）
城南旧是陪游地，一片苍凉野哭中。宿草墓门黄叶雨，乱鸦祠宇白杨风。
余生削迹谁知己，往事伤心我负公。肯信九原还有路，人间何处不途穷。

登雅州城楼（段玉裁）
飞越峰高木叶声，从军岁晚不胜情。但知牧圉勤羁绁，敢道潺湲可濯缨。
落落长松樛堞霓，离离幽草人新晴。却愁一片城头月，西照关山此夜营。

吟剑诗（洪秀全）
手持三尺定山河，四海为家共饮和。擒尽妖邪扫地网，收残奸宄落天罗。
东西南北敦皇极，日月星辰奏凯歌。虎啸龙吟光世界，太平一平乐如何。

自新塘至伍浦溪行杂诗（洪亮吉）
陆行富桑麻，水行富菱芡。惟兹云水乡，不虞年岁俭。
门前临水路，鹅鸭数堪点。屈指白露交，秋禾又将敛。

寄子愚（祖攀龙）
秋来离思满天涯，惜别严城感岁华。王粲登楼犹有赋，杜陵作客竟无家。
惊飙易断云中雁，落日愁听塞上笳。若问故人旧颜色，霜余憔悴似黄花。

平定回部凯歌（纪昀）
妖星堕地响如雷，风卷阴云万里开。边月高高天似水，捷书一夜过轮台。

盱眙县怀古用杜工部九成宫韵（倪承宽）
盱眙南山湄，泗城浸如臼。雉堞宛然围，流波荡缺口。
城心矗浮屠，晃朗存户牖。想当水未潴，山城大于斗。
洪涛倾天吴，巫支祁骇走。遂使妇子居，竟作蛟鼍薮。
导川顺水性，神禹功不朽。水由地中行，妙用传希有。
后乃违厥度，湮水水失守。宣防英哲能，法鉴千载后。
长空松风回，凭轩惆怅久。掘地伊何人，注海重搔首。

戒烟限佳真先韵（唐景崧）
寂寞帘栊涕泪天，青灯风味割缠绵。埋灰已断昆明劫，受戒休谈印度禅。
疆吏火攻开衅日，谏臣卮漏上书年。事关世运终难禁，闻说司农早税钱。

入九排至桐太墟（唐鉴）
猿声啼不住，远在半峰间。岭树溪云合，村篱涧水环。
蛮烟通象郡，夜雨入猺山。一路逢田父，提壶有笑颜。

自题变法条议后（孙诒让）
《六典》《周官》炳揭橥，輶轩绝域更蒐书。中西政法原同贯，始信荆公太阔疏。

颍州道中阅邸报读弇山中丞辟雍诗及留漕疏稿喜而有作（孙星衍）
一品衣看入上台，三雍诗就压蓬莱。身依龙尾螭头惯，笔挟河声岳色来。
宾客西都朝辈同，苍生前席帝颜开。衡门我正耽经术，莫骤商量荐祢才。

怀汉槎在狱（徐乾学）
吴郎才笔胜诸昆，多难方知狱吏尊。谁为解骖存国士，可怜一饭困王孙。
蝉吟织室秋声静，剑没丰城夜色昏。闻道龙沙方议谴，圣朝解网有新恩。

柯枯里（桂馥）
毒热柯枯里，诸蛮旧托栖。大河流水腐，旷野怪虫啼。
夏叶先霜染，晴山带瘴低。欲寻投宿处，祇有一招提。

送王梦楼同年出守临安（毕沅）
少住终何益，分襟倍黯然。鼎占折足象，花断并头缘。
词社彫颜色，欢场寂管弦。登楼慵怅望，人远夜郎天。

冬夜有怀和天钧上人（秦蕙田）
暮云归远树，夕阳在西岭。招提寂无人，徙倚息孤影。
空山响天籁，严霜袭衣冷。皓魄澹禅心，凉宵知漏永。
嗟余履屯难，壮志邈难骋。反侧听蛩吟，荧荧一镫静。
清飙山中来，助我发深省。起坐调鸣琴，幽怀徒耿耿。

生查子（纳兰性德）
东风不解愁，偷展湘裙衩。独夜背纱笼，影著纤腰画。
爇尽水沉烟，露滴鸳鸯瓦。花骨冷宜香，小立樱桃下。

秋晚回试高州重题城月驿壁（翁方纲）
秋在朝凉午燠閒，人归黄篾碧溪湾。数椽聚处成官驿，一鸟飞边得远山。
院雨记听蕉叶响，庭苔似点菊花斑。应知路渐高凉近，许借层窗此豁颜。

定兴道中七夕同潘郑盦作（翁同龢）
燕台回首树冥冥，尚见西山未了青。薄醉岂能消积痗，远游终是逐浮名。
风帘蝉翼知成梦，雨枕凫镫唤不醒。人事变更谁料得，涿州城下看双星。

岘山（袁枚）
浮生几载青山酒，名士常为万古愁。双泪偶挥羊太傅，一碑如补晋春秋。
楼传黄鹤仙何在，佩解明珠水自流。今日敬儿天下满，襄阳片石若为留。

胡刺史招饮东园（郭嵩焘）
时事艰危国论深，壮心低就酒杯斟。西风鼓角孤城远，细雨荼蘼小苑阴。
大邑名贤心洒落，清春雅集夜萧森。何缘料理平生事，一卧沧江鬓发侵。

湖楼酒坐呈孝达相国（陈宝琛）
不期垂白共深尊，照眼湖光近紫垣。四海喜闻公老健，卅年独斡世贞元。
弹冠一出惭微尚，载笔相从怆旧恩。天性爱莲渐长夏，得陪高阁及时论。

七夕感怀用尤悔庵原韵（陈维崧）
鹊又填桥矣。满长安、千门砧杵，四围云水。长记常年茅屋下，佳节团圞能几！
有和病、云鬟雪涕。纵病倘然人尚在，也未应、我泪多于此。
弹不尽，半襟雨。
如今剩有孱躯耳。便思量、故乡瓜果，也成千里。谁借针楼丝一缕，穿我啼红珠子。
奈又说、春蚕竟死。嘱咐月钩休潋滟，幸怜人、正坐罗窗里。
风乍吼，粉云起。

田家行（陆陇其）
谁云田家苦，田家亦可娱。上年虽遭水，禾黍多荒芜。
今年小麦熟，妇子尽足哺。所惧欠官钱，目下便当输。
昨夜府檄下，兵饷尚未敷。里长惊相告，少缓自速辜。
不怕长吏庭，鞭挞伤肌肤。但恐上官怒，谓我县令懦。
伤肤犹且可，令懦当改图。阳春变霜雪，尔悔不迟乎。
急往富家问，倍息犹胜无。田中青青麦，已是他人租。
闻说朝廷上，方问民苦荼。贡赋有常经，谁敢咨且吁。
不愿议蠲免，但愿缓追呼。

门前（高凤翰）
聊尔将扶去，衡门一暂临。雁声秋意迥，人语夕阳沈。
变灭看云眼，苍茫袖手心。惟余双岭旧，迢递下暝阴。

冒巢民年八十寓书索诗兼以字卷及金少君画册见寄（高士奇）
甘陵南北昔纷纶，模楷争看垫角巾。周党三徵坚闭户，桓谭万卷镇随身。
花间置驿金为簿，竹里闻歌玉照人。老去更谁论往事，一竿风月卧江春。

夏园晚坐（商廷焕）
元蝉噪夕阳，绿重柳成行。有客当风坐，空庭过雨凉。
日长青史伴，人静白莲香。微露新眉月，林间澹澹光。

宿窦店（崔述）
征马长嘶出凤城，少年作客为浮名。已无东阁留人住，惟见西山送我行。
经济有怀还入梦，乡园多难独关情。月斜门外频催起，愁听晨鸡四五声。

百字令（康有为）
无憀有恨，正荷花时候，春愁翻热。约个酒人添个影，卷起湘帘望月。
雪藕丝长，拗莲心苦，此意吾能说。隔窗鹦鹉，为说也自饶舌。
又是酒倦灯阑，绿茶初酽，越色瓮杯洁。细数流年如一昨，独有心情凄绝。
春草秋花，神仙儿女，其事无完缺。看侬铁笛，一声吹破云裂。

凌霄吟题刘贞女凌霄阁诗集贵筑名士刘香士广文蘅之姑，既聘而婿死，守节四十年（张之洞）
地有古井水，木有女贞子。水木有时枯，女心无生死。
刘家三妹青溪才，桃李方盛乘春开。呜雁未奠失其匹，琼瑰盈抱将安归。
凌霄缨珞十丈许，不怨芳华泣红雨。独茧缫丝作琴弦，琴语道甘不道苦。
比翼无过数十春，孤鸾一曲呜千古。吾怪中垒与西河，论礼虽精何其苛。
旌此亦足辉彤管，世间中庸能几多。吁嗟乎，女未适人士未禄，一例贞苦不可没。
商伯夷，齐王蠋。汉之龚胜，晋之王褒，唐周朴。

壬寅春访元明先生张隐君归赋（张尔岐）
绣水云湖间，距城近十里。爰有石隐人，诛茅托于此。
我欲访幽踪，披衣凌晨起。徐步乘春风，云树互迤逦。
道旁问耕夫，云此草庐是。榆柳翳柴扉，竹石森阶戺。
斯须先生出，白发短覆耳。骨趫更神完，古意见冠被。
询名各嗟讶，入坐略诺唯。烹茗发清言，纷纶具玄理。
夕阳在树杪，欲去情不已。挥手寻归途，苍茫暝色里。

秋阴（张廷玉）
镇日重云护板扉，秋寒容易透秋衣。数声风叶静时落，一片雨丝晴后飞。
瓜蔓影中虫独语，蓼花深处燕双归。槐阴一枕还乡梦，云树苍茫认钓矶。

寓目（张问陶）
寓目沧江上，天光属晓晴。草根春露湿，云际塞鸿惊。
竹乱疑无路，松高时有声。微风起蘋末，遥辨鄂王城。

自勉（张伯行）
强仕年逾八，居然一老翁。白驹愁迅速，青简费研穷。
寡过思蘧相，勤修羡武公。遗徽犹未远，努力在人功。

都门秋思（张维屏）
天半清霜压怒雕，嵯峨楼观倚丹霄。白河雁去传秋信，紫禁人归赋早朝。
梦里蓬蒿蜗舍远，眼中尘土马蹄骄。思乡怀古愁如海，转觉名心似落潮。

春暮自吴门至松江（梁玉绳）
欲共春风语，轻舟逐鸟飞。落花沽酒店，芳草钓鱼矶。
平野天边尽，遥山烟外微。村童挑荠菜，笑趁夕阳归。

齐天乐（梁启超）
平生未信离愁苦。放他片帆西去。三叠阳关，一杯浊酒，做就此番情绪。
劝君莫醉，怕今夜醒来，我侬行矣。风晓月残，江潭负手向何处。
天涯知是归路。奈东劳西燕，寥绝如许。满地干戈，满天风雪，耐否客愁滋味。
几番心事，算只有凄凉，背人无语。待取见时，一声声诉汝。

阑干（梁绍壬）
罗袜无声下玉阶，碧纱窗下小徘徊。尽工宛转和愁倚，不断连环放梦来。
曲曲重门通隐约，弓弓步屟费疑猜。间庭尽日凭谁扫，随意春痕渍绿苔。

姚少师庵（梁章钜）
岫云寺后白云深，省识西来出岫心。流水尚疑媭女詈，好山如对泐师吟。
当年檐瓦飞龙谶，终古盘陀病虎喑。炉火凄清钟乳涩，更无庆寿唾壶金。

端居赋兴（梁鼎芬）
闲庭雨过昼添寒，柳竹青葱俯一栏。渐与世疏文笔放，偶缘春好酒杯宽。
石唇苔润初安臼，水面萍分独下竿。惟有佳禽笑多事，中年心意未阑珊。

题赠宛津庵澹生上人（梅文鼎）
小刹对山城，溪桥一水横。披帷来野色，傍郭有经声。
高树虚窗入，遥峰隔岸明。此中逢惠远，真觉道心生。

咏史（章学诚）
伐木丁丁，鸟鸣嘤嘤。出自幽谷，迁于乔木。乔木无枝，鸟集无时。
徘徊磅礴，穷无所之。深山有壑，大泽有舟。吁嗟转蓬，随风飘游。
青青子衿，悠悠我心。鼓瑟鼓琴，笙磬同音，停云在空，霭其欲雨。
旋风忽起，飞扬跋扈。事变不常，中心惨怆。客行虽乐，不如还乡。

食瓜（章炳麟）
膏火长为患，呼僮且卖瓜。不辞停浊酒，正尔醉流霞。
却热频添凌，承尘为笼纱。青门尚酣战，莫问故侯家。

顾子宁人赠诗随复报之如韵（傅山）
好音无一字，文彩会贲岩。正选高松座，谁能小草镵。
天涯之子遇，真气不吾缄。秘读朝陵记，臣躬汗浃衫。

客中感怀（彭玉麟）
轮蹄铁尽为谋生，文字因缘结未成。白发频添游子泪，黄金深感故人情。
难从糠市还诗债，欲破愁城借酒兵。花事亦如人事苦，十天春未一天晴。

文选楼怀古（彭定求）
县圃风流翰墨场，客心凭吊剧苍凉。掞文已撷江山丽，主器应扶社稷长。
委巷年深尘刹暗，虚檐昼掩草庭荒。不知慧业归天上，可得神游近戴匡。

将出都门留别彭衣春韩公复李西园罗台山（彭绍升）
我怀江海意，未免念离群。落叶辞庭树，秋山带暮云。
春明同作客，樽酒更酬君。为有平生事，行藏了不分。

游中岩（彭端淑）
上岩欲倚天，下岩欲拔地。中岩尤突兀，横插两崖际。
溪泉直复纡，流韵幽以邃。苍藤仗老树，近绿将日蔽。
咳唾有猿惊，拍手观鱼戏。钟磬度杳冥，断续出烟寺。
山奇赤亦古，径僻罕人至。吾慕苏髯公，千载见遗字。
赤壁走龙蛇，不随风雨替。探奇兴不穷，访古性所嗜。
回首觅归途，谷口白云闭。

八月十五日夜森比德堡对月（曾纪泽）
祆庙园楼百仞高，梵钟清夜吼蒲牢。见闻是处驼生背，官职无名马有曹。
明镜喜人增白发，奚囊搜句到红毛。冰轮何事摇沧海，去作长天万顷涛。

岁暮杂感十首（曾国藩）
莽莽寒山匝四围，眼穿望不到庭闱。絮漂江浦无人管，草绿湖南有梦归。
乡思怕听残漏转，逸情欲逐乱云飞。敬从九烈神君诉，游子于今要换衣。

买菊（焦循）
重阳风雨遍扬州，买得秋花又一秋。说是傲霜吾不信，朝来篱下总垂头。

姚江李聃孙石梁图歌示八弟（万斯大）
十日画水五日石，王宰始肯留真迹。自从少陵为此言，词人诵之常啧啧。
吾观李老《石梁图》，挥毫落纸成顷刻。意酣兴尽何淋漓，笔墨萧闲殊自得。
乃知论画当论人，不在从容与促迫。其人读书风流士，下笔自饶烟霞色。
假使胸藏一点尘，终年操笔亦何益？吾尝持此论画师，不意于今乃得之。
石梁挂在秋天上，万仞危峰积一丝。偏袒衲子何为者，却向梁间足倒垂。
山边石溜胸前泻，日畔秋云顶上飞。自怜赤城足未到，何缘此日登其崖。
松风谡谡竦毛发，涧水泠泠清心脾。八郎劝我珍此画，世间奇物原无价。
月下风前试一看，泉声石色几惊诧。我诗汗漫不足存，今时画师谁喜闻。
山间泽畔有知己，留待他年子细论。

寄五兄公择（万斯同）
陶令常乞食，颜公亦求米。古来贤达人，所遇犹若此。
况我与时违，冻馁固其理。且当守故居，量力营菽水。
得食暂安眠，聚庐亦可喜。君胡事远游，经旬去乡里。
未得一钱看，反受三春馁。伊优复伊优，运命固如是。
不见张长公，白首田园里。

落木（冯桂芬）
落木竟无边，萧萧客馆前。壮心悲落日，乡思逼残年。
寒鹊喧枯树，霜鸿唳远天。几茎添白发，揽镜一凄然。

题赐书楼旧钞本梁公九谏（黄丕烈）
九谏词犹在，文章震李唐。安危资柱石，举废得津梁。
气挟雷霆厉，心争日月光。名臣传表奏，应比赐书藏。

三月十九日闻杜鹃（黄宗羲）
江村漠漠竹枝雨，杜鹃上下声音苦。此鸟年年向寒食，何独今闻摧肺腑。
昔人云是古帝魂，再拜不敢忘旧主。前年三月十九日，山岳崩颓哀下土。
杂花生树莺又飞，逆首依然逋膏斧。燕山模糊吹蒿薤，江表熙怡卧钟鼓。
太王蓄意及圣昌，奥窔通诚各追数。金马封事石渠书，怨毒犹然在门户。
静听呜咽若有谓，懦夫不难安寠薮。何不疾呼自庙堂，徒令涕泣沾草莽。

偕叶损轩大庄夜谈（黄遵宪）
频岁华胥睡味酣，又扶残醉到江南。更无旧雨谁堪语？欲访名山奈未谙。
花尚含苞春过半，月刚留影夜初三。丁当檐铁君休问，抽得闲身且絮谭。

闻官军收复准部四城（杨锐）
绝域通西极，平时万里疆。天徕汗血马，国集大头羊。
水草千夫帐，旌旗六月霜。似闻陈校尉，亲斩郅支王。

九日望日怀张历友（蒲松龄）
临风惆怅一登台，台下黄花次第开。名士由来能痛饮，世人元不解怜才。
蕉窗酒醒闻疏雨，石径云深长绿苔。摇落寒山秋树冷，啼乌犹带月明来。

春柳（载澄）
依依杨柳傍沙汀，几日东风舞未停。细雨莺声桥畔路，夕阳人影郭边亭。
腰支渐展三分绿，眉样新添一抹青。隔岸渔家晴旭暖，丝丝才覆钓鱼舲。

谒金门 七月既望，湖上雨后作（厉鹗）
凭画槛，雨洗秋浓人淡。隔水残霞明冉冉，小山三四点。
艇子几时同泛？待折荷花临鉴。日日绿盘疏粉艳，西风无处减。

资江酬友（蒋大年）
敢将风雨怨途泥，山色遥怜望里迷。放艇烟花同泛泛，怀人池草但萋萋。
怪从北地来鸿翮，肯为东风逐马蹄。楚泽由来悲滞客，浮云不散万峰西。

抵行在率赋（蒋廷黻）
频年清镜点吴霜，回首燕京道路长。千里不辞冰雪劲，一官耻为斗升忙。
乍瞻魏阙真疑梦，重睹尧天喜欲狂。闻道深宫珍贡却，愿将在莒祝毋忘。

舟泊石门忆事有作（赵之谦）
盦无风木墓空存，百轴观音一夕燔。辨利藏真闻尚在，归舟恰入艮山门。

酬王阮亭先生见寄（赵执信）
生长山水窟，新归似乍经。书来羡岩瀑，梦去畏山灵。
醉遣池鱼见，吟教谷鸟听。追游失仙侣，怅望向晨星。

太湖口守风（赵翼）
泊舟罗步港，风势正喧豗。白浪无人渡，青山似马来。
野香花信报，春色烧痕回。隐隐祥符寺，遥听粥鼓催。

赠袁枚（郑燮）
晨星断雁几文人，错落江河湖海滨。抹去春秋自花实，逼来霜雪更枯筠。
女称绝色邻夸艳，君有奇才我不贫。不买明珠买明镜，爱他光怪是先秦。

寄翁兆溱（刘大櫆）
年少高才始发硎，小桃花下户长扃。承欢切至多容色，汲古精微入杳冥。
前辈风流今已邈，后堂丝竹汝曾听。西州门外山如旧，从此扁舟不忍停。

三十初度（刘铭传）
年当半甲子，壮志渐消磨。忙里身长健，闲时病转多。
登坛无伟略，对酒且高歌。岁月来殊速，人生奈老何。

玉波冷双连（刘墉）
红冰一片凝双魂，江婓夜吊秋烟痕。修顽雪挼弱无骨，对泣余膏咽孤月。
娇怜负转如流弹，觅影不见空折盘。蚌珠拾得无处著，歌怨莫邪声更寒。
江中碧化古时魅，裁佩偏宜素腰腻。唾壶已碎失胭脂，浓入吴波波亦醉。
故宫云老东西迷，十二栏干锁玉肌。吴蚕作茧不裹肉，飞出双蛾向江哭。
乌啼纱绿机声绝，余织青红两雌蜺。青锋祇欲饫蝤蛴，臂上守宫蔫未灭。

新雁过妆楼（樊增祥）
一角青旗。销魂地、残阳澹著枫枝。短篷斜系，刚遇冷雁飞时。
几折红栏都靠水，倚栏人在柳条西。更沈吟，杜郎旧句，无限萋迷。
依稀南陵水面，正上弦月小，曳练云低。远山点黛，不似当日蛾眉。
秋江白蘋自发，问鸦鬓、单衫何处归。天涯泪，莫泥他纤指，弹上罗衣。

渡江（谈迁）
大江骇浪限东南，当日降帆有旧惭。击楫空闻多慷慨，投戈毕竟为沉酣。
龙天浩劫馀孤塔，海岳书生别旧庵。闻道佛狸曾驻马，岂因佳味有黄柑？

读曲歌（钱大昕）
红豆向春种，黄檗向春生。薄雾隐三星，有心不分明。

秋夜宿破山寺绝句（钱曾）
空庭月白树阴多，崖石巉岩似钵罗。莫取琉璃笼眼界，举头争忍见山河。

戊寅九月初三日奉谒少师高阳公于里第感旧述怀（钱谦益）
剑眉山鼻戟如须，生面麒麟可即图。渭水师臣为后辈，金城老将作前驱。
扫清君侧诚难事，恢复辽阳岂庙谟。当享何烦三叹所，秋风吾已稳菰芦。

送周道士之清江（阎若璩）
汉皇雄略河效灵，《瓠子歌》罢梁楚宁。咄哉黄金独不成，算缗四出天下惊。
乃知二者难合并，何况区区之编氓。我曾持锸随堤平，沙黄莫辨银铸城。
人言河塞田可耕，田耕焉用金满籯。我笑此若苍蝇声，世间孰有黄金精。
朝结壮士任纵横，夜吟华屋罗群英。即如仰眠目上瞠，著书欲求后世名，亦须饱饭肠充盈。
孟郊吃饱僻思生，韩愈牵率笔不停。今我一日肠九萦，妇则已矣忧孺婴。
道士大笑以指令，君书成于我药铛，点化丹澒光荧荧。
月有寄兮岁有呈，举室欢哗真梦醒。且向清江为经营，脂车秣马导之行。
恍惚如有飙轮迎，天风吹雪花冥冥。

题烂柯山石壁（戴名世）
谪向尘寰病未瘥，同班仙侣近如何。语君弈罢朝天去，为谢狂生罚已多。

题竹垞图（缪荃孙）
舍南舍北尽牙签，万竹阴阴绿到檐。欲望九峰山色好，小楼一角几时添。

赠乔文衣（魏象枢）
数年惊宦海，无日不高吟。冰雪幽人气，琴书侠士心。
世情添白发，交谊冷黄金。留客坐山月，床头话古今。

晓窗（魏源）
少闻鸡声眠，老听鸡声起。千古万代人，消磨数声里。

吊赵处士琰墓（颜元）
孝友清高素慕君，神交未遂范张心。白虹贯日当年事，遂拜孤坟凭吊深。

中秋客思（严复）
不可无诗日，中秋客里过。南云家益远，秋水鬓添皤。
名重翻成梗，情孤易得魔。高楼宵柝响，无计奈明何。

南乡子（顾贞观）
只影妒双栖。落尽梁间燕子泥。待到东南新月上，烟低。
无奈疏窗只向西。
珍重语柔荑。能得楼头几度携。曾是别来相望处，凄迷。
草暗天涯柳暗堤。

怀人（顾炎武）
秋风下南国，江上来飞鸢。江头估客几千辈，其中别有东吴船。
吴儿解作吴中曲，扣舷一唱悲歌续。乍回别鹤下重云，一叫哀猿坠深木。
曲中山水不分明，似是衡山与洞庭。日出长风送舟去，祇留江树青冥冥。
湘山削立天之角，五岭盘纡同一握。嵚崟七十有二峰，紫盖独不朝衡岳。
万里江天木叶稀，行人相见客沾衣。寄言此日南征雁，一到春来早北归。

甲辰九日感事（顾祖禹）
萧飒西风动客愁，携尊无处漫登楼。赭衣天地骊山道，白帢亲朋易水秋。
征雁南飞无故国，啼猿北望有神州。茱萸黄菊寻常事，此日催人易白头。

海月楼坐雨（顾横波）
香生帘幕雨丝霏，黄叶为邻暮卷衣。粉院藤萝秋响合，朱栏杨柳月痕稀。
寒花晚瘦人相似，石磴凉深雁不飞。自爱中林成小隐，松风一榻闭高扉。

梦芙蓉 本意（龚自珍）
背灯敧凤枕。见一珠秋弄，水裙风鬓。露华无力，飞下珊珊影。
又微芒不定，月坠金波孤迥。小立空塘，怨红衣半卸，消受夜凉紧。
脉脉鸳鸯暝正稳。乍莲房、粉坠惊初醒。香重烟轻，愁绝共幽映。
五更魂魄冷。吟断锦云休讯。捐佩疑寒，更凌波恐湿，塘外晓风阵。

山月对酒有怀子明（敦诚）
竹谷西边涧水东，一筇随意到花宫。四更寒吐秋山月，万壑涛生落叶风。
遥岭钟沈孤塔外，残镫人语夜厨中。定知清梦迷烟树，湖上南园听雁鸿。

过贻谋东轩听易堂弹琴（敦敏）
易堂久擅中郎调，高山流水时歌啸。东轩偶为一挥弦，松韵泉声彷其妙。
我素不识琴之音，泠泠静听清人心。我亦不知琴之曲，抑抑漫聆空尘俗。
昔闻无弦陶渊明，能得琴趣薄琴名。我欲问君弦指妙，到底指鸣共弦鸣。
弹罢无言拂衣起，满天明月凉于水。
